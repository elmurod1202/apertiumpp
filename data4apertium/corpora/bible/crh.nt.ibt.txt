Matthew I
1. Ибраимнинъ ве Давутнынъ союндан олгъан Иса Месих акъкъында ривает. Мына Онынъ баба-деделери:
2. Ибраим Исхакънынъ бабасы эди. Исхакъ – Якъупнынъ бабасы. Якъуп – Ехуда ве онынъ агъа-къардашларынынъ бабасы.
3. Ехуда ве онынъ апайы Тамардан Парец ве Зерах догъулдылар. Парец – Хецроннынъ бабасы. Хецрон – Рамнынъ бабасы.
4. Рам – Амминадавнынъ бабасы. Амминадав – Нахшоннынъ бабасы. Нахшон – Салмоннынъ бабасы.
5. Салмон ве онынъ апайы Рахавдан Боаз догъулды. Боаз ве онынъ апайы Руттан Овед догъулды. Овед – Йишайнынъ бабасы.
6. Йишай – Давут падишанынъ бабасы. Давут падиша ве Уриянынъ сабыкъ апайындан Сулейман догъулды.
7. Сулейман – Реховоамнынъ бабасы. Реховоам – Авиянынъ бабасы. Авия – Асанынъ бабасы.
8. Аса – Ехошафатнынъ бабасы. Ехошафат – Ёрамнынъ бабасы. Ёрам – Уззиянынъ бабасы.
9. Уззия – Ётамнынъ бабасы. Ётам – Ахазнынъ бабасы. Ахаз – Хизкиянынъ бабасы.
10. Хизкия – Менашшенинъ бабасы. Менашше – Амоннынъ бабасы. Амон – Ёшиянынъ бабасы.
11. Исраиллилер Вавилонгъа сюргюн этильгенде, Ёшиядан Екония ве онынъ агъа-къардашлары догъулды.
12. Вавилонгъа сюргюн этильгенден сонъ Екониядан Шеалтиэль догъулды. Шеалтиэльден Зеруббавел догъулды.
13. Зеруббавелден Авиуд догъулды. Авиуддан Эльяким догъулды. Эльякимден Азор догъулды.
14. Азордан Цадок догъулды. Цадоктан Ахим догъулды. Ахимден Элиуд догъулды.
15. Элиуддан Элеазар догъулды. Элеазардан Маттан догъулды. Маттандан Якъуп догъулды.
16. Якъуптан Мерьемнинъ акъайы Юсуф догъулды. Мерьемден исе Иса догъулды. О, Месих деп адлангъан эди.
17. Бойледже, Ибраимден Давуткъа къадар эписи олып он дёрт несиль, Давуттан, Вавилонгъа сюргюн этильмезден эвель – он дёрт несиль, ве Вавилон сюргюнинден сонъ Месих догъгъандже – он дёрт несильдир.
18. Иса Месих бойле догъды:Онынъ анасы Мерьем Юсуфкъа нишанлы эди. Амма оларнынъ никяхларындан эвель Мерьемнинъ Мукъаддес Рухтан бала беклегени белли олды.
19. Онынъ киеви Юсуф инсафлы адам олгъаны себебинден, Мерьемден айырылмакъ ниетине келе, лякин гизли, чюнки къадынны масхара этмеге истемей.
20. Бойле фикирге кельген вакъытта, гедже онынъ тюшюнде Раббиден бир мелек келип:– Эй, Давутнынъ огълу Юсуф! Сен Мерьемге эвленмектен асыл къоркъма, чюнки онынъ къарнындаки Бала – Мукъаддес Рухтандыр.
21. Мерьем огъул догъаджакъ, ве сен Онынъ адыны Иса къояджакъсынъ, чюнки О, Озь халкъыны гуналардан къуртараджакъ, – деди.
22. Буларнынъ эписи, Раббининъ пейгъамбер ярдымынен айткъан сёзлери ерине кельмеси ичюн олды:
23. «Къыз юклю олып, Огъул догъаджакъ,Онынъ адыны Иммануэл къояджакълар».Иммануэл – «Алла бизнен» демектир.
24. Юсуф уянгъанынен, Раббининъ мелеги онъа буюргъаныны япты ве Мерьемге эвленди,
25. амма апайы Огъул тапмагъандже онен ятмады. Догъгъан Огълунынъ адыны Иса къойды.

Matthew II
1. Иса, Еудие виляетининъ Вифлеем шеэринде догъгъан сонъ, шаркътан Ерусалимге тылсымджы алимлер кельдилер. О девирде Еудиенинъ падишасы Ирод эди.
2. Тылсымджы алимлер:– Янъы догъгъан еудийлернинъ Падишасы къаерде? Биз шаркъта Онынъ йылдызыны корьдик, шунынъ ичюн Онъа бель букмеге кельдик, – дедилер.
3. Буны эшиткен Ирод падиша ве онен берабер бутюн Ерусалим де буюк къасеветке тюшти.
4. О, халкънынъ эписи баш руханийлерини ве Къанун оджаларыны топлап, олардан Месихнинъ не ерде догмакъ керегини сорады.
5. Олар онъа:– Еудиенинъ Вифлеем шеэринде, – деп джевап бердилер. – Чюнки пейгъамбер шойле язгъан:
6. «Сен де, Вифлеем, Ехуда топрагъы,Ехуданынъ баш шеэрлеринден эксик дегильсинъ.Сенинъ ичинъден Башлыкъ чыкъаджакъ.О, Меним Исраиль халкъыма чобанлыкъ япаджакъ».
7. О вакъытта Ирод, тылсымджыларны гизлиден озюне чагъырып, олардан йылдызнынъ пейда олгъан догъру вакътыны билип алды
8. ве оларны Вифлеемге ёллап:– Барынъыз, Балачыкъ акъкъында эр шейни сораштырып билинъиз. Оны тапкъан сонъ манъа хабер этинъиз. Мен де анда барып, Онъа бель букерим, – деди.
9. Тылсымджы алимлер падишанынъ сёзлерини динълеп, ёлгъа чыкътылар. Шу ань оларгъа шаркъта корюнген йылдыз тылсымджыларнынъ огюне чыкъты ве Бала яткъан ер устюне келип токътады.
10. Тылсымджы алимлер йылдызны корип пек къувандылар, оларнынъ къуванчы сынъырсыз эди.
11. Эвге кирип, Баланы ве Онынъ анасы Мерьемни корьдилер де, тиз чёкип, Онъа бель буктилер. Сонъ хазинелерини ачып, Онъа алтын, либан ве мюр багъышладылар.
12. Гедже тылсымджылар тюшлеринде Алладан: «Ироднынъ алдына къайтманъыз», – деген эмир алдылар ве озь юртларына башкъа ёлнен къайтып кеттилер.
13. Тылсымджы алимлер кеткен сонъ, Раббининъ бир мелеги Юсуфкъа тюшюнде келип:– Еринъден тур! Баланен анасыны алып, Мысыргъа къач ве, мен санъа айтмагъанымдже, о ерде къал. Чюнки Ирод Баланы къыдырып тапып, Оны ольдюрмеге истей, – деди.
14. Юсуф турды ве шу геджеси Баланен анасыны алып, Мысыргъа ёл алды.
15. Олар, Ирод ольгендже, анда къалдылар. Бойледже, бу шей, Раббининъ: «Мен Огълумны Мысырдан чагъырып алдым», – деп, пейгъамбер аркъалы айткъан сёзю беджерильмеси ичюн олды.
16. Ирод исе, тылсымджы алимлер оны алдаткъанларыны корип, пек ачувланды ве, олардан билип алгъан вакъыткъа коре, Вифлеемде ве онынъ этрафында эки яшына етмеген эписи огълан балаларны ольдюрмек ичюн аскер ёллады.
17. Бойледже, Йирмея пейгъамбер ярдымынен айтылгъан сёзлер ерине кельди:
18. «Рама шеэринде бир сес эшитиле, –агълавлар ве буюк фигъанлар.Балалары ичюн Рахель агълай, –тынчланмагъа истемей бу къадын,чюнки онынъ балалары ёкъ энди».
19. Ирод падиша ольген сонъ, Мысырда Юсуфкъа тюшюнде Алланынъ мелеги корюне ве:
20. – Еринъден тур, Баланы ве Онынъ анасыны ал да, Исраиль мемлекетине къайт. Чюнки Баланы ольдюрмеге истегенлер озьлери ольдилер, – деди.
21. Шу ань Юсуф турды, Баланы ве Онынъ анасыны алып, Исраильге кельди.
22. Амма Еудиеде Ироднынъ ерине онынъ огълу Архелай тахткъа отургъаныны бильген сонъ, Юсуф анда бармагъа къоркъты. Тюшюнде эмир алып, о Галилея виляетине кетти.
23. Анда барып, Назарет шеэринде ерлешти. Бойлеликнен: «Онъа „назаретли” дейджеклер», – деген пейгъамбер сёзю ерине кельди.

Matthew III
1. Шу куньлерде Еудиенинъ сахрасында Сувгъа Батырыджы Ягъя пейда ола. О адамларгъа:
2. – Тёвбе этинъиз, чюнки Кок Падишалыгъы энди пек якъын! – деп илян эте.
3. Ешая пейгъамбер о, Ягъя акъкъында шойле айткъан:«Сахрада бир адам къычыра:„Раббининъ ёлуны азырланъыз,кечеджек ерлерини тюм-тюз этинъиз!”»
4. Ягъянынъ озю деве юнюнден орюльген урба кийип, белине мешин къушакъ багълап юре эди. Онынъ ашагъан ашы исе чегертки ве кийик бал эди.
5. Ерусалим, бутюн Еудие ве Иордан озенининъ этрафында яшагъанлар онынъ алдына келе эдилер.
6. Олар озь гуналарыны айта эдилер, Ягъя исе кельгенлерни Иордан озенинде сувгъа батырып чыкъара эди.
7. Онынъ алдына чокъ ферисе ве саддукий де сувгъа батырылып чыкъмагъа кельгенлерини корип, Ягъя оларгъа:– Эй йылан союндан олгъанлар! Башынъызгъа келеяткъан Алланынъ гъазабындан къачып къуртуладжагъынъызны сизге ким огретти? – деди.
8. – Тёвбе эткенинъизни озь ишлеринъизнен исбат этинъиз!
9. Лякин ичинъизден: «Ибраим бизим бабамыз!» – деп, ич тюшюнменъиз. Мен сизлерге шуны айтам: Алланынъ мына бу ташлардан Ибраимге бала япмагъа къудрети бар.
10. Шимди тереклернинъ тамырлары янында балта азыр ята. Яхшы мейва бермеген эр бир терекни кесип, атешке ташлайлар.
11. Мен сизни сувгъа батырам. Бу – тёвбе бельгисидир. Амма артымдан Келеяткъан менден къудретлидир. Мен Онынъ аякъкъапларыны котерип, пешинден кетмеге биле ляйыкъ дегилим. О сизни Мукъаддес Рухкъа ве атешке батыраджакъ.
12. О энди Озюнинъ махсус курегинен богъдайны кепектен айырмагъа азыр. О, Озь арманыны темизлейджек: богъдайны анбаргъа топлап, кепекни исе сёнмез атеште якъаджакъ.
13. О вакъыт Ягъянынъ янына, сувгъа батырылмакъ ичюн, Галилеядан Иордан озени боюна Иса келе.
14. Ягъя башта Оны токътатмагъа истеп:– Мен озюм Санъа барып сувгъа батырылмакъ керегим. Сен исе манъа кельгенсинъ! – деди.
15. Иса онъа джевап берип:– Шимди шай олсун, бизге Алланынъ истегенини япмакъ керек, – деди. Ве Ягъя разы олды.
16. Батырылгъан сонъ, Иса аман сувдан чыкъты. Шу ань Онынъ огюнде кок ачылды да, Иса Алланынъ Рухуны корьди: О, гогерджин киби ашагъа энип, Онъа къонды.
17. Коклерден:– Бу – Меним севимли Огълумдыр! Мен Ондан разым! – деген сес эшитильди.

Matthew IV
1. Сонъ Рух Исаны, Иблиснинъ сынавындан кечмек ичюн, сахрагъа алып барды.
2. О къыркъ кунь ве къыркъ гедже аштан вазгечип, пек ач олды.
3. Онынъ янына Сынавджы кельди де:– Эгер Сен Алланынъ Огълу олсанъ, айтчы, бу ташлар отьмек олсунлар! – деди.
4. Иса онъа джевап берип, шойле деди:– Алланынъ Китабында:«Инсангъа яшамакъ ичюн тек бир отьмек дегиль,онъа Алланынъ агъзындан чыкъкъанэр бир сёз керек ола», – деп язылгъан.
5. Сонъ Иблис Исаны Ерусалимге, Мукъаддес Шеэрге кетирте ве Оны Алланынъ Сарайы тёпесине къойып,
6. Исагъа:– Эгер Сен Алланынъ Огълу олсанъ, Озюнъни ашагъа ташлачы. Чюнки Алланынъ Китабында шойле язылгъан:«О, Сен акъкъынъда Озь мелеклерине эмир этеджек»ве«Олар Сени къолларында котерип кетеджеклер,аягъынъ ташкъа сюрюнмейджек».
7. Иса онъа:– Анда даа язылгъан: «Раббинъни, сенинъ Алланъны сынама», – деди.
8. Сонъ Иблис Исаны пек юксек къая устюне чыкъартты. Дюньянынъ бутюн падишалыкъларыны ве оларнынъ шуретини Онъа косьтерип:
9. – Эгер тиз чёкип, манъа ибадет этсенъ, буларнынъ эписини Санъа беририм, – деди.
10. Иса исе:– Козюмден ёкъ ол, Иблис! Алланынъ Китабында:«Раббинъе Алланъа белинъни бук,тек Онъа ибадет эт», – деп язылгъан, – деди.
11. Бундан сонъ Иблис Исадан кетти. Шу ань мелеклер келип, Онъа хызмет эттилер.
12. Иса Ягъянынъ апске алынгъаныны эшитип, Галилеягъа къайтып кельди.
13. О, Назарет шеэринден кетип, Зевулун ве Нафтали топракъларында, Галилея голю янындаки Кафарнаум шеэринде ерлешти.
14. Бойледже, Ешая пейгъамбернинъ сёзю эда олунды:
15. «Эй Зевулун топрагъы ве Нафтали топрагъы,голь ёлунда, Иордан аркъасы!Чокъ миллетнинъ юрту Галилея!
16. Къаранлыкъта яшагъан халкъбуюк ярыкъ корьди!Олюм топрагъында, олюм саесинде яшагъан адамлар ичюнайдын ярыкъ танъ атты».
17. О вакъыттан сонъ Иса:– Тёвбе этинъиз, чюнки Кок Падишалыгъы якъын кельди, – деп, адамларгъа Алланынъ шейлерини огретип башлады.
18. Галилея голю боюндан кечеяткъанда, Иса эки агъа-къардашны: Пётр деп адлангъан Симонны ве онынъ къардашы Андрейни корьди. Олар балыкъчы эди ве сувгъа сачмаларыны атып тура эдилер.
19. Иса оларгъа:– Меним артымдан юрюнъиз. Сиз балыкъ дегиль де, инсан тутаджакъсынъыз, – деди.
20. Агъа-къардаш шу ань балыкъ сачмаларыны ташлап, Исанынъ пешинден кеттилер.
21. Бираз юрген сонъ, Иса башкъа эки агъа-къардашны: Зебедайнынъ огълу Якъупны ве онынъ къардашы Юханны корьди. Олар бабасы Зебедайнен къайыкъ ичинде балыкъ сачмаларыны тюзете эдилер. Иса оларны да чагъырды.
22. Олар да, шу ань къайыкъны ве бабасыны къалдырып, Онынъ артындан кеттилер.
23. Иса бутюн Галилеяны айланып чыкъты. О синагогаларда халкъны огретип, Алланынъ Падишалыгъы акъкъында хабер этти, адамларны тюрлю хасталыкълардан ве дертлерден тедавийлеп юрди.
24. Онынъ шурети бутюн Суриеге даркъалды. Тюрлю хасталыкълар ве агъыр дертлернен чекишип юргенлерни, джин ургъанларны, паралич ургъанларны ве тутарыкъ хасталарыны, эписини Исанынъ алдына кетире эдилер. О исе оларны тедавийлей эди.
25. Галилея, Он Шеэр, Ерусалим, Еудие ве Иордан аркъасы тарафындан чокъ олып кельген адамлар Онынъ артындан юре эдилер.

Matthew V
1. Бир кунь Иса, адамларнынъ чокълугъыны корип, дагънынъ тёпесине чыкъып отурды. Шегиртлери Онынъ янына кельдилер.
2. Иса оларны огретип башлады:
3. – Не де бахтлыдыр, озюнде кучьлю руху олмайып, Аллагъа ишангъанлар, чюнки Кок Падишалыгъы оларнынъки!
4. Не де бахтлыдыр агълагъанлар, чюнки олар теселли тападжакълар!
5. Не де бахтлыдыр ювашлар, чюнки оларгъа ер юзю мирас оладжакъ!
6. Не де бахтлыдыр акъикъаткъа ач олгъан ве сувсагъанлар, чюнки олар тояджакълар!
7. Не де бахтлыдыр мераметлилер, чюнки оларгъа мерамет эйленеджек!
8. Не де бахтлыдыр саф юреклилер, чюнки олар Алланы кореджеклер!
9. Не де бахтлыдыр барыштырыджылар, чюнки олар Алланынъ огъуллары дениледжеклер!
10. Не де бахтлыдыр акъикъат ичюн къувулгъанлар, чюнки Кок Падишалыгъы оларнынъки!
11. Мен ичюн адамлар сизни къувгъанда-къаралагъанда, сиз акъкъынъызда яман яланлар айткъанда, бахтлы оладжакъсыз!
12. Къуванынъыз ве шенъленинъиз, чюнки коклерде сизинъ мукяфатынъыз буюктир! Сизден эвель яшагъан пейгъамберлер де шойле къувулгъан эдилер.
13. Сиз – дюньянынъ тузусынъыз. Амма туз тузлугъыны джойса, онынъ лезетини насыл къайтараджанъ? О артыкъ ич бир шейге ярамаз, оны кельген-кеткенлернинъ аякълары астына аталар!
14. Сиз – дюньянынъ нурусынъыз. Дагъ тёпесинде ерлешкен шеэр гизли оламаз.
15. Чыракъ якъкъанда, онынъ устюни савутнен къапатмайлар, аксине, оны шамдан устюне ерлештирелер, ве о, ярыгъыны эвдекилернинъ эписине бере.
16. Ойле де, сизинъ нурунъыз инсанлар огюнде парылдасын, олар исе яхшы ишлеринъизни корип, Коклердеки Бабанъызны шуретлесинлер.
17. Мени, Алланынъ Къануныны я да Пейгъамберлернинъ Языларыны ёкъ этмек ичюн кельди, деп тюшюнменъиз. Мен оларны ёкъ этмек ичюн дегиль, беджермек ичюн кельдим.
18. Сизге айткъаным догърудыр: ернен кок джоюлмагъандже, Къанундан не бир юфакътан-юфакъ ариф, арифнинъ чызычыгъы биле ёкъ олмаз. Бу шейлернинъ эписи оладжакъ.
19. Ким бу эмирлернинъ энъ юфагъыны бозып, башкъаларны да буны япмагъа огретсе, Кок Падишалыгъында эписинден кучюк оладжакъ. Лякин ким бу эмирлерни беджерип, башкъаларгъа огретсе, Кок Падишалыгъында буюк оладжакъ.
20. Сизлерге шуны айтайым: эгер сизлер фериселер ве Къанун оджаларындан инсафлы олмасанъыз, Кок Падишалыгъына кирип оламазсыз.
21. Баба-деделерге: «Адамнынъ джаныны алма! Ким адам ольдюрсе исе, махкемеде къабаатлы сайыладжакъ», – денильгенини эшиттинъиз.
22. Мен исе сизге айтам: ким агъа-къардашына кин тутса биле, махкемеде къабаатлы сайыладжакъ. Ким бирисине «къабакъ баш» десе, Юксек Шура огюнде къабаатлы сайыладжакъ. Ким бирисине «акъылсыз кяфир» десе, джеэннем атешине огърамагъа ляйыкъ оладжакъ.
23. Бойледже, сен къурбан чалынгъан ерге бахшыш кетиргенде, анда къардашынънынъ санъа джаны агъыргъаны акъылынъа кельсе,
24. бахшышынъны о ерде къалдыр ве барып, къардашынънен муаббетлеш. Бундан сонъ келип, бахшышынъны бер.
25. Эгер бириси сени къадыгъа джевап бермек ичюн алып кетсе, даванъызны даа вакъыт олгъанда, ёл бою чезинъиз. Чюнки ракъибинъ сени къадыгъа, къады исе апсхане аскерине береджек. Сонъ сени зиндангъа ташларлар.
26. Санъа догърусыны айтам: о ерден сонъки капигинъни бермегендже чыкъып оламазсынъ!
27. Сиз: «Аиле садыкълыгъыны бозма», – денильгенини эшиттинъиз.
28. Мен исе сизге айтам: ким бир къадынгъа бозукъ ниетнен бакъса биле, гонълюнде о къадыннен гуна ичине энди баткъан ве садыкълыгъыны бозгъан.
29. Эгер онъ козюнъ сени ёлдан урса, оны чыкъарып ал да, озюнъден узакъча ташла. Бир къысмынъ гъайып олса да, бу сен ичюн бутюн беденинъ джеэннемге ташлангъанындан яхшыдыр.
30. Эгер онъ къолунъ сени ёлдан урса, оны кесип, озюнъден узакъча ташла. Бир къысмынъ гъайып олса да, бу сен ичюн бутюн беденинъ джеэннемге огърагъанындан яхшыдыр.
31. Даа шойле айтылгъан: «Ким апайындан айырылса, онъа айырув кягъытыны берсин».
32. Лякин Мен сизге айтам: ким апайындан, аиле садыкълыгъы бозувындан башкъа себеп тапып, айырылса, онынъ апайы исе башкъасына акъайгъа чыкъса, о, апайыны аиле садыкълыгъыны бозув гунасына ёллай. Айырылгъан къадынгъа эвленген адам да шу гунагъа огърай.
33. Даа баба-деделерге: «Берген антынъны бозма. Раббинъ алдында ант эткенинъни ерине кетир», – денильгенини эшиттинъиз.
34. Лякин Мен сизге айтам: ич бир вакъыт ич бир шейнен ант этменъиз! Кокнен ант этме, чюнки о – Алланынъ тахтыдыр.
35. Ернен де ант этме, чюнки о – Алланынъ аякъ баскъан ери. Ерусалимнен де ант этме, чюнки о – Улу Падишанынъ шеэридир.
36. Озь башынънен де ант этме, чюнки сен бир сачынъны биле беяз я да къара этип оламазсынъ.
37. Сенинъ айткъан сёзюнъ тек «эбет» ве «ёкъ» олсун. Эбет олса – эбет олсун, ёкъ олса – ёкъ олсун. Бундан башкъасы – яман Иблистен келе.
38. Сиз: «Козь ичюн козь ве тиш ичюн тиш», – денильгенини эшиттинъиз.
39. Мен исе сизге айтам: сизге япылгъан яманлыкъкъа къаршы яманлыкъ къайтарманъыз. Кимде-ким сенинъ сагъ янагъынъа урса, онъа сол янагъынъны къой.
40. Ким де сени махкемеге чекип, кольмегинъни тутып алмагъа истесе, онъа усть урбанъны да чыкъарып бер.
41. Ким де, озюни озгъарып, сени бинъ адым кечмеге меджбур этсе, онен эки бинъ адым кеч.
42. Сенден сорагъангъа бер, сенден борджкъа алмакъ истегенден де юзь чевирме.
43. Сиз: «Якъынынъны сев ве душманынъдан нефретлен», – денильгенини эшиттинъиз.
44. Мен исе сизге айтам: душманларынъызны севинъиз эм сизни къувалагъанлар огъруна дувалар окъунъыз.
45. Ана ондан сонъ Коклердеки Бабанъызнынъ огъуллары олурсынъыз. Чюнки О Озь кунешине эмир эте ве кунеш эм яхшы адамлар, эм яман адамлар устюне догъа. Алла инсафлылар ве инсафсызлар устюне ягъмур ягъдыра.
46. Эгер сиз тек сизни севген адамларны севсенъиз, Алладан мукяфат беклемек олурмы? Салым топлайыджылар да бойле этмейлерми?
47. Эгер сиз тек дин къардашларынъызгъа селям берсенъиз, бунен буюк иш яптынъызмы? Аллагъа инанмагъанлар да бойле япмайлармы?
48. Бойледже, Коктеки Бабанъыз киби, сиз де мукеммель олунъыз.

Matthew VI
1. Сакът олунъыз, эйи ишлеринъизни адамларнынъ огюнде, олар сизни корьсюн деп, япманъыз. Акс алда Коклердеки Бабанъыздан мукяфат алып оламазсыз.
2. Бойлеликнен, садакъаны бергенде, эр кеснинъ дикъкъатыны джельп этме. Буны экиюзьлюлер япалар. Адамлар оларны макътасын деп, эйилиги акъкъында синагога ве сокъакъларда макътанып юрелер. Сизге догърусыны айтам: олар энди мукяфатларыны бутюнлей алалар.
3. Сен садакъа бергенде исе, сол къолунъ онъ къолунъ не япкъаныны бильмесин.
4. Сонъ, сенинъ садакъанъ гизлиден олсун. О вакъыт эр гизли ишни корьген Бабанъ сени мукяфатлар.
5. Дува окъугъанда, экиюзьлюлер киби япма. Олар синагога ве кенъ сокъакъларнынъ кошелеринде токътап, эр кес корьсюн деп, дува этмеге севелер. Сизге догърусыны айтам: олар мукяфатыны алалар.
6. Сен исе дува окъугъанда, эвнинъ арттаки одасына кир ве къапуны къапатып, гизли олгъан Бабанъа дува окъу. О вакъыт эр гизли ишни корьген Бабанъ сени мукяфатлар.
7. Дува окъугъанынъызда, Аллагъа инанмагъанлар киби, сёзлерни чокъ текрарлап отурманъыз. Олар: «Чокъ айтсам, дувам эшитилир», – деп тюшюнелер.
8. Оларгъа ошаманъыз, чюнки Бабанъыз, сиз Ондан сорамаздан эвель, сизге не керек олгъаныны биле.
9. Дуваны бойле окъунъыз:Бизим Коклердеки Бабамыз,Сенинъ Мукъаддес Адынъны эр кес сайсын!
10. Сенинъ Падишалыгъынъ кельсин!Кокте олгъаны киби,ерде де Сенинъ ираденъ олсун!
11. Бугунь бизге куньделик отьмегимизни бер.
12. Бизге къаршы гуна япкъанадамларны багъышлагъанымыз киби,Сен де бизим Санъа къаршы япкъангуналарымызны багъышла.
13. Бизге ёлдан урулмагъа берме,яманлыкътан къорчала.
14. Эгер сиз башкъаларнынъ сизге къаршы япылгъан гуналарыны багъышласанъыз, Коктеки Бабанъыз сизни де багъышлар.
15. Аксине, эгер сиз адамларны багъышламасанъыз, Бабанъыз да сизни багъышламаз.
16. Аштан-сувдан вазгечкенде, экиюзьлюлер киби чырайынъызны сытып юрменъиз. Олар, аштан вазгечкенлерини адамларгъа бильдирмек ичюн, юзьлеринден къар ягъдырып юрелер. Сизге догърусыны айтам: олар энди мукяфатыны алалар.
17. Лякин сен аштан-сувдан вазгечкенде, башынъны зейтюн ягъынен ягълап, бетинъни ювып юр.
18. Сенинъ аштан вазгечкенинъни адамлар дуймасын, оны тек гизли олгъан Бабанъ бильсин. О вакъытта, эр гизли ишни корьген Бабанъ сени мукяфатлар.
19. Озьлеринъизге ер юзюнде байлыкъ топламанъыз. Бу ерде оны сюме ве тот боза, хырсызлар исе эвинъизни басып, талайлар.
20. Аксине, озьлеринъизге Кокте байлыкъ топланъыз. Онъа сюме де тюшмез, оны тот да бозмаз. Оны хырсызлар да басып алмаз.
21. Байлыгъынъ къайда олса, юрегинъ де шу ерде олур.
22. Козь – беденнинъ нурудыр. Эгер сенинъ козюнъ сагълам олса, бутюн беденинъ де ярыкъкъа толу олур.
23. Амма козюнъ сагълам олмаса, бутюн беденинъ де къаранлыкъкъа толар. Эгер де ичинъдеки нур къаранлыкъ олса, къаранлыкънынъ озю насыл экен?!
24. Кимсе эки эфендиге хызмет эталмаз. О, я бирисинден нефретленип, башкъасыны север, я да бирисине садыкъ олып, башкъасыны кореджек козю олмаз. Сиз де эм Аллагъа, эм зенгинликке хызмет этип оламайсыз.
25. Шунынъ ичюн сизге айтам: яшамакъ ичюн бизге аш-сув, кийинмек ичюн исе урба керек, деп къасевет этменъиз. Джанынъыз аштан, тенинъиз урбадан къыйметли дегильми?
26. Кокте учкъан къушларгъа бакъынъыз: олар не сачалар, не оралар, не анбаргъа ашлыкъ джыялар. Амма оларнынъ ашыны Коктеки Бабанъыз бере. Сиз исе олардан не къадар къыйметлисиз.
27. Къайсы биринъиз къасеветленип, озь омрюни ич олмадым бир саатке узата билир?
28. Сонъ, урба ичюн о къадар къасеветленмек олурмы? Тарладаки чечеклернинъ насыл оськенлерине бакъынъыз: олар не чалышалар, не орелер.
29. Амма сизге шуны айтам: Сулейман биле озюнинъ бутюн шуретли улулыгъында, бу чечеклернинъ бириси киби кийинмеген эди.
30. Эгер Алла бугунь оськен, ярын исе оджакъкъа атыладжакъ тарла отуны ойле кийиндирсе, сизни олардан яхшы кийиндирмезми, эй иманы аз олгъанлар?!
31. Шунынъ ичюн: «Не ашайджамыз? Не ичеджемиз? Не киеджемиз?» – деп къасеветленменъиз.
32. Буларнынъ эписини Алланы бильмеген халкълар къыдыра. Сизинъ Коктеки Бабанъыз исе бу шейлерге мухтадж олгъанынъызны биле.
33. Сиз башта Алланынъ Падишалыгъыны ве Онынъ инсафлыгъыны къыдырынъыз, ве бу шейлернинъ эписи де сизге бериледжек.
34. Бунъа коре ярынки кунь акъкъында къайгъырманъыз. Ярын, озю ичюн озю къайгъырыр. Эр бир куннинъ къасевети озюне етер.

Matthew VII
1. Кимсени укюм этменъиз, сизни де укюм этмезлер.
2. Сизлер насыл укюм этсенъиз, сизге де шойле укюм этеджеклер. Сизлер насыл ольчювнен ольчесенъиз, Алла да сизге шойле ольчеп берир.
3. Сен не ичюн къардашынънынъ козюндеки чёпке бакъасынъ, озь козюнъде исе агъачны корьмейсинъ?
4. Насыл этип, къардашынъа: «Бер, козюнъдеки чёпни чыкъарып алайым», – дейсинъ? Бакъса, сенинъ козюнъде агъач бар!
5. Эй экиюзьлю! Башта озь козюнъден агъачны чыкъарып ал да, сонъ къардашынънынъ козюнден чёпни насыл чыкъараджагъынъны корерсинъ.
6. Мукъаддес олгъан шейни копеклерге берменъиз – олар устюнъизге атылып, сизни парчаларлар. Инджилеринъизни домузлар огюне сепменъиз – олар оны таптап ташларлар.
7. Соранъыз – сизге бериледжек. Къыдырынъыз – тападжакъсыз. Такъырдатынъыз – сизге ачыладжакъ.
8. Чюнки эр бир сорагъан ала, къыдыргъан тапа, такъырдаткъангъа къапуны ачалар.
9. Огълу бабасындан отьмек сорагъанда, онъа таш берген адам сизинъ аранъызда тапылырмы?
10. Балыкъ сораса исе, онъа йылан берген сою бармы?
11. Эгер сиз, яман адамлар, балаларынъызгъа яхшы бир шей берип бильсенъиз, Коклердеки Бабанъыз Ондан сорагъангъа яхшы шейлерни багъышлар.
12. Шунынъ ичюн, адамлар сизге не япкъаныны истесенъиз, сиз де оларгъа шуны япынъыз. Бунда бутюн Къанун ве Пейгъамберлернинъ Язылары тура.
13. Тар къапудан киринъиз! Чюнки олюмнинъ къапусы кенъ, ве анда алып баргъан ёл пек бол. Шу ёлдан юргенлер де чокъ.
14. Омюр къапусы исе пек тарашлыкъ, ёлу да тар. Ве бу ёлны тапкъанлар аз.
15. Ялан пейгъамберлерден сакът олунъыз! Олар сизинъ алдынъызгъа къозу терисинен къапланып келелер, лякин ичинде йыртыджы къашкъырлардыр.
16. Оларны, япкъан ишлери мейваларындан танырсыз. Когемден юзюм, я да тикенектен инджир джыялармы?
17. Эр бир яхшы терек яхшы мейва бере, ярамай терек исе ярамай мейва бере.
18. Яхшы терек ярамай мейва бермей, ярамай терек исе яхшы мейва бермей.
19. Яхшы мейва бермеген эр бир терекни пычып, атешке ташлайлар.
20. Бойледже, ялан пейгъамберлерни ишлерининъ мейваларындан танырсыз.
21. Манъа: «Раббим, Раббим!» – дегенлернинъ эписи Кок Падишалыгъына кирип оламаз. Анда тек Меним Коклердеки Бабамнынъ ирадесини беджергенлер киреджеклер.
22. Шу куню чокъ адамлар Манъа: «Раббим, Раббим! Биз Сенинъ адынънен пейгъамберлик этмедикми? Сенинъ адынънен джинлерни къувып чыкъармадыкъмы? Сенинъ адынънен чокъ аджайип шейлер япмадыкъмы?» – дейджеклер.
23. О вакъыт Мен оларгъа: «Мен сизни бир вакъыт бильмеген эдим. Эй Къанунны бозгъанлар, Меним янымдан кетинъиз!» – деп джевап береджем.
24. Энди, ким Меним бу сёзлеримни эшитип, оларны беджерсе, озь эвини таш устюнде къургъан акъыллы адамгъа ошаттыраджам.
25. Ягъмур ягъып, озенлер ташып, еллер эсип, о эвнинъ устюне тюшселер биле, таш устюнде къурулгъаны ичюн, о бозулмаз.
26. Ким Меним сёзлеримни эшитип, оларны беджермесе, озь эвини къум устюнде къургъан акъылсыз адамгъа ошайджакъ.
27. Ягъмур ягъып, озенлер ташып, еллер эсип, о эвнинъ устюне тюшселер, о эшилип, дагъылып кетеджек.
28. Иса бу сёзлерни айтып битиргенинен, адамлар Онынъ огреткенине шаштылар.
29. Чюнки Иса оларны Къанун оджалары киби дегиль, буюк къудрет берильген адам киби огрете эди.

Matthew VIII
1. Иса дагъдан тюшкен сонъ, Онынъ артындан чокъ адам кетти.
2. Шу арада лепра хасталыгъынен чекишкен бир адам Онъа якъынлашып, тиз чёкти де:– Эфендим, эгер истесенъ, мени эляллап тедавийлерсинъ, – деди.
3. Иса къолуны узатты ве онъа тийдирип:– Мен истейим, элял ол, – деди. Шу дакъкъасы лепра хасталыгъы ёкъ олып, о, элял олды.
4. Иса онъа:– Сакъын, буны кимсеге айтма! Лякин барып, озюнъни руханийге косьтер ве Муса буюргъан бахшышны кетирип бер, о, эписине шаатлыкъ олсун, – деди.
5. Иса Кафарнаум шеэрине кельгенде, Рим ордусынынъ бир юзбашы Онынъ алдына кельди ве ялварып:
6. – Эфендим, меним хызметчим эвде пек къыйналып ята, оны паралич урды, – деди.
7. Иса онъа:– Мен барып оны тедавийлерим, – деди.
8. Юзбашы джевап берип:– Эфендим! Меним эвиме келип киргенинъе ляйыкъ дегилим. Сен бир сёзнен буюрсанъ биле, хызметчим тедавийленир.
9. Чюнки мен де бойсунам, манъа да бойсунгъан аскерлер бар. Бирисине: «Кет», – десем, кете. Башкъасына: «Кель мында», – десем, келе. Хызметчиме: «Шуны яп», – десем, япа, – деди.
10. Иса буны эшитип, шашты ве артындан юргенлерге:– Сизге догърусыны айтам: Мен о къадар буюк иманны Исраильде ич бир кимседе тапмадым.
11. Сизге шуны айтам: шаркътан ве гъарптан чокъ адам келип, Кок Падишалыгъында Ибраим, Исхакъ ве Якъупнен берабер софра башында ер аладжакълар.
12. Исраиллилер ичюн Падишалыкъ азырлангъан эди, амма олар тышкъа, къаранлыкъкъа къувуладжакълар. Анда агълап, тишлерини гъыджырдатаджакълар, – деди.
13. Сонъ Иса юзбашыгъа:– Эвинъе бар, сенинъ иманынъа коре олсун, – деди. Юзбашынынъ хызметчиси исе шу ань тюзельди.
14. Иса Пётрнынъ эвине кельгенде, онынъ къайнанасы юксек сыджакънен яткъаныны корьди.
15. Иса онынъ къолуна тийгенинен, къадыннынъ сыджагъы тюшти. О турып, Онъа софраны донатты.
16. Акъшам устю, джин ургъан бир талай адамларны Исанынъ алдына кетирдилер. О, Озь сёзюнен арам рухларны къувып чыкъарды ве эписи хасталарны тедавийледи.
17. Бойледже, Ешая пейгъамбер ярдымынен айтылгъан сёзлери беджерильди:«О хасталыкъларымызны Озюне алдыве дертлеримизни алып кетти».
18. Сонъ Иса этрафында чокъ адам топлангъаныны корип, шегиртлерине гольнинъ къаршы ялысына кечмесини буюрды.
19. Шу вакъытта бир Къанун оджасы Онъа якъынлашып:– Оджа! Къайда барсанъ да, мен Сенинъ артынъдан юрмеге азырым, – деди.
20. Иса онъа:– Тилькилернинъ къобалары бар, коктеки къушларнынъ ювалары бар. Лякин Инсан Огълунынъ башыны ястыкъкъа къойып ятмагъа ери ёкъ, – деди.
21. Сонъ шегиртлеринден бири Исагъа:– Эфендим, башта барып бабамны дефн этмеге разылыкъ бер, – деди.
22. Лякин Иса онъа:– Сен Меним артымдан юр. Олюлер озь олюлерини дефн этсинлер, – деди.
23. Иса къайыкъкъа мингенде, Онынъ пешинден шегиртлери де чыкътылар.
24. Апансыздан гольде кучьлю фуртуна къопты, юксек далгъалар къайыкъны толдура башладылар. Иса исе юкъугъа далгъан эди.
25. Шегиртлери Онынъ янына барып, уяттылар ве:– Раббим! Бизни къуртар, богъулып оледжекмиз! – деп къычырдылар.
26. Иса исе:– Не ичюн сиз бойле къоркъакъсынъыз, аз иманлылар? – деди оларгъа. Сонъ еринден турып, фуртуна ве гольни тынчландырды. Шу вакъыт эр шей бутюнлей тынды.
27. Адамлар шашып къалдылар ве бир-бирлерине:– Кимдир бу я? Ель де, голь де Онъа бойсуналар! – дедилер.
28. Иса гольнинъ башкъа ялысына, гадаралыларнынъ юртуна етип кельгенде, къабирлернинъ арасындан Онынъ къаршысына джин ургъан эки адам чыкъты. Олар пек ачувлы олгъанлары ичюн, о ердеки ёлдан кимсе кечип оламагъан.
29. – Эй Алланынъ Огълу, бизде не ишинъ бар? Бу ерге бизни, вакъты кельмезден эвель, чекиштирмеге кельдинъми? – деп къычырды олар.
30. Узакъта буюк бир домуз сюрюси отлап юре эди.
31. Джинлер Исагъа ялвардылар:– Эгер бизлерни къувып чыкъараджакъ олсанъ, анавы домуз сюрюсине ёлла, – дедилер.
32. Иса оларгъа:– Барынъыз! – дегени киби, джинлер адамлардан чыкъып, домузларгъа кирдилер. Шу ань бутюн домуз сюрюси тик къаядан гольге атылды ве сувда богъулып ольди.
33. Домузларны бакъкъанлар исе къачып кеттилер. Шеэрге барып, олып кечкен адисени ве джин ургъанларгъа не олгъаныны эписине айтып бердилер.
34. Онынъ ичюн, бутюн шеэр сакинлери Исанынъ къаршысына чыкъты. Оны корьгенлеринен, юртларындан чыкъып кетсин деп, риджа эттилер.

Matthew IX
1. Иса къайыкъкъа минип, кене гольнинъ къаршы ялысына кечти. О озь яшагъан шеэрине къайтты.
2. Шу арада Онынъ алдына тёшекте яткъан бир адамны котерип кетирдилер. Оны паралич ургъан эди. Иса, хастаны кетирген адамларнынъ иманыны корип, онъа:– Джесюр ол, огълум, гуналарынъ багъышланды! – деди.
3. О вакъыт Къанун оджалары ичлеринден: «Бу адам куфюр сёзлерни айта!» – деп тюшюндилер.
4. Иса исе оларнынъ фикирлерини билип:– Сиз не ичюн юреклеринъизде бойле яман фикирлер тутасыз? – деди.
5. – Айтыладжакъ сёзлерден къайсы къолайджа: «Гуналарынъ багъышланды» я да «Еринъден тур ве кет», – демекми?
6. Шимди Инсан Огълунынъ ер юзюнде гуналарны багъышламакъ къудрети олгъаныны билирсиз.Сонъ Иса хастагъа:– Еринъден тур, тёшегинъни алып, эвинъе кет! – деди.
7. Шу вакъытта паралич ургъан адам еринден турып, озь эвине кетти.
8. Бу адисени корьген адамлар шашып къалдылар. Олар инсанларгъа бойле къудрет берген Алланы шуретледилер.
9. Сонъ ёлуны девам эткен Иса, салым топлангъан ерде отургъан бир адамны корьди. Онынъ ады Матта эди. Иса онъа:– Меним артымдан юр! – деди. О, шу ань еринден турып, Исанынъ пешинден кетти.
10. Олар эвде, уйлелик ашны ашамакъ ичюн софра башына отургъанда, бир сыра салым топлайыджылар ве башкъа гуналы адамлар келип, Иса ве Онынъ шегиртлеринен берабер отургъанлар.
11. Фериселер буны корип, Исанынъ шегиртлеринден:– Сизинъ Оджанъыз салым топлайыджылар ве гуналы адамларнен ашап-ичип отургъаны недир? – деп сорадылар.
12. Иса буны эшитип:– Эким сагъламларгъа дегиль, хасталаргъа керек, – деди.
13. – Сизлер исе барып: «Мен къурбан истемейим, мерамет истейим», – деген сёзлернинъ манасыны анъламагъа тырышынъыз. Чюнки Мен инсафлы адамларны дегиль, гуналыларны чагъырмагъа кельдим.
14. Сонъ Ягъянынъ шегиртлери Исанынъ алдына келелер ве:– Биз ве фериселер сыкъ-сыкъ аштан-сувдан вазгечемиз. Не ичюн Сенинъ шегиртлеринъ ойле япмайлар? – дейлер.
15. Иса оларгъа:– Тойгъа чагъырылгъан мусафирлер, киев оларнен олгъанда, къайгъыралармы? Амма киевни олардан аладжакълар. Ана шу куньлер кельгенде олар аштан-сувдан вазгечеджеклер, – деди.
16. Кимсе эски урбагъа янъы, даа джыйылмагъан парчадан ямав къоймай, чюнки янъы ямав эски урбаны озюне тартып, тешикни даа бетер алгъа кетирир.
17. Эм кимсе яш шарапны эски мешин торбаларгъа толдурмай, чюнки эски торбалар ярыладжакъ – эм шарап тёкюледжек, эм торбалар гъайып оладжакъ. Аксине, яш шарапны янъы мешин торбаларгъа толдуралар. О вакъытта эм шарап, эм торбалар сакъланып къалырлар.
18. Иса оларгъа бу сёзлерни айткъанда, башлыкъларындан бири Онынъ алдына кельди ве тиз чёкип:– Меним къызым шимди ольди. Амма Сен келип, онъа къолунъны тийдирсенъ, о яшайджакъ, – деди.
19. Иса еринден турып, шегиртлеринен берабер о адамнынъ артындан барды.
20. Ёл бою кеткенде, бир къадын Онынъ артындан етип, урбасынынъ этегине тийди. О апай он эки йылдан берли къан джоя экен.
21. О озюндже: «Эгер урбасына бир тийип алсам биле, тедавийленирим», – деп тюшюнген.
22. Иса айланып, къадынны корьди ве:– Джесюр ол, къызым, иманынъ сени тедавийледи, – деди. Къадын шу ань тюзельди.
23. Иса башлыкънынъ эвине келип киргенде, дженазелерде къавал чалгъан усталарны ве шамата къопаргъан чокъ адамларны корьди.
24. О:– Бу ерден кетинъиз! Къызчыкъ ольмеген, о юкълай! – деди. Адамлар исе Онынъ устюнден кульдилер.
25. Эписи тышкъа чыкъкъан сонъ, Иса, ода ичине кирип, къызчыкънынъ къолундан тутты. Шу ань бала еринден турды.
26. Бу адисе акъкъында хабер шу ернинъ бутюн этрафларына даркъалды.
27. Иса о ерден кеткенде, Онынъ артындан эки кёр адам такъылды.– Эй Давут Огълу Иса, бизге мерамет эт! – деп къычырып ялвардылар.
28. Иса эвге кирген сонъ, кёр адамлар Онынъ янына кельдилер. Иса олардан:– Мен истегинъизни япа биледжегиме инанасызмы? – деп сорады.– Инанамыз, Эфендим! – деп джевап берди олар.
29. Иса оларнынъ козьлерине тийип:– Сизинъ иманынъызгъа коре олсун, – деди.
30. Сокъурларнынъ козьлери ачылды. Иса исе оларгъа къатты сеснен тенбилеп:– Буны ич кимсе бильмесин! – деди.
31. Амма олар кетип, бутюн этрафларда Онынъ акъкъында хабер даркъаттылар.
32. Олар кеткен сонъ, Исанынъ алдына бир джин ургъан тильсизни кетирдилер.
33. Джин къувып чыкъарылгъан сонъ, тильсиз лаф этип башлады. Адамлар исе шашып къалдылар.– Исраильде бойле адисени даа корьмеген эдик, – деди олар.
34. Фериселер исе Онъа къаршы чыкъып:– О, джинлерни джинлер башлыгъы къуветинен къувып чыкъара, – дедилер.
35. Иса, эписи шеэр ве къасабаларда юрип, синагогаларда адамларны огретип, Алланынъ Падишалыгъы акъкъында Къуванчлы Хаберни даркъатты ве тюрлю хасталарны ве дертлерни тедавийледи.
36. Адам къалабалыгъыны корип, Иса оларны аджыды, чюнки олар, чобансыз къойлар киби, шашкъын ве кучьтен кесильген эдилер.
37. О вакъытта Иса Озь шегиртлерине:– Ашлыкъ чокъ, ишчилер исе аз.
38. Озь ашлыгъыны ораджакъ ишчилерни даа ёлласын деп, ашлыкънынъ Саибине ялваранъыз, – деди.

Matthew X
1. Иса Озюнинъ он эки шегиртини янына чагъырып, оларгъа джинлернинъ устюнден укюм этмеге къудрет берди, буны, адамлардан джинлерни къувып чыкъармакъ, чешит хасталыкъларны ве дертлерни тедавийлемек ичюн япты.
2. Бу он эки эльчининъ адлары шойле: биринджиси Пётр адынен белли олгъан Симон ве онынъ къардашы Андрей, сонъ Зебедайнынъ огъуллары Якъуп ве онынъ къардашы Юхан,
3. Филип, Бартоломай, Тома, салым топлайыджы Матта, Алфейнинъ огълу Якъуп ве Фадда,
4. Ветанпервер Симон ве сонъундан Исагъа хаинлик япкъан Иуда Искариот.
5. Иса бу он экини ёллап, оларгъа бойле насиат берди:– Башкъа миллетлернинъ топракъларына барманъыз ве самариелилернинъ шеэрлерине кирменъиз.
6. Лякин ёлуны джойгъан къойларгъа – Исраиль халкъынынъ алдына барынъыз.
7. Кетинъиз ве: «Кок Падишалыгъы якъынлашты», – деп илян этинъиз.
8. Хасталарны тедавийленъиз, олюлерни тирильтинъиз, лепра хасталыгъына огърагъанларны эляллап тедавийленъиз, джинлерни къувып чыкъарынъыз. Бедава алдынъыз – бедава беринъиз.
9. Кушагъынъызгъа алтын, кумюш ве бакъыр акъча биле алманъыз.
10. Ёлгъа не торба, не эки дане урба, не аякъкъап ве таякъ биле алманъыз. Чалышкъан адам озь отьмегини къазаныр.
11. Шеэр я да къасабагъа келип, о ерде ляйыкъ бир адам тапынъ ве шу ерден чыкъмагъандже онынъ эвинде къалынъыз.
12. Эвге киргенде, селям беринъиз.
13. Эгер о эв бунъа ляйыкъ олса, тилеген барышыгъынъыз анда кирсин, ляйыкъ олмаса исе, сизге къайтып кельсин.
14. Ким исе сизни къабул этмесе ве сёзлеринъизге къулакъ асмаса, о эвден я да шеэрден чыкъып кетеяткъанда аякъларынъыздан тозны биле къакъып кетинъиз.
15. Сизге айтам: Ахирет кунюнде бойле шеэрнинъ алына коре, Содом ве Гоморанынъ алы енгиль олур.
16. Мына, Мен сизлерни къашкъыр сюрюсине къойлар киби ёллайым. Сиз йыланлар киби акъыллы ве гогерджинлер киби саде олунъ.
17. Инсанлардан сакът олунъыз, чюнки сизлерни акъсакъаллар шурасында махкеме этеджеклер, синагогаларда къамчылайджакълар.
18. Меним адым ичюн сизни акимлер ве падишаларнынъ алдына алып бараджакълар, сиз исе олар ве Алланы бильмеген халкълар огюнде Меним шаатларым оладжакъсыз.
19. Сизнен бу шейлерни япкъанларда не айтайым ве насыл айтайым, деп къасевет этменъиз. Айтыладжакъ сёзлеринъиз о вакъытта сизге белли оладжакъ.
20. Чюнки озьлеринъиз дегиль, ичинъиздеки Бабанъызнынъ Руху айтаджакъ.
21. Агъасы – къардашыны, бабасы – огълуны олюмге береджеклер. Балалар озь ана-бабаларына къаршы баш котерип, оларны ольдюреджеклер.
22. Меним адым ичюн, эписинде сизлерни кореджек козю олмаз. Лякин сонъунадже сабыр эткен адам къуртуладжакъ.
23. Эгер сизлерни бир шеэрде къувсалар, башкъасына къачынъ. Сизге догърусыны айтам: сиз Исраильнинъ эписи шеэрлерини айланып чыкъкъандже, Инсан Огълу ер юзюне къайтып келеджек.
24. Шегирт озюнинъ оджасындан юкъары олмаз, хызметчи исе – озюнинъ эфендисинден.
25. Шегирт озюнинъ оджасы киби, хызметчи эфендиси киби олсалар да, етерлик.Эгер эв саибини Беэльзебул адынен адландырсалар, эв сакинлери акъкъында даа бетер сёзлер айтмазлармы?
26. Амма олардан къоркъманъыз! Чюнки Эр бир сакъландыргъан шей озь вакътында ачыладжакъ, ве эр бир сыр белли олур.
27. Сизге къаранлыкъта айткъанларымны ярыкъта айтынъыз. Къулагъынъызгъа фысылдап айткъанларымны эвлернинъ дамлары устюнден илян этинъиз.
28. Беденини ольдюрип, джаныны исе ольдюрип оламагъанлардан къоркъманъыз. Амма джаныны да, беденини де джеэннемде гъайып этмеге кучю еткен Алладан къоркъунъыз.
29. Эки торгъай бир капикке сатылмаймы? Лякин Бабанъыз разы олмаса, оларнынъ бириси биле ерге тюшмез.
30. Сизлерде исе, башынъыздаки сачларынъыз эписи сайылгъан.
31. Шунынъ ичюн къоркъманъыз, сизлер чокъ торгъайдан паалысынъыз!
32. Ким адамларнынъ алдында Мени таныса, Мен де Коклердеки Бабамнынъ алдында оны таныйджам.
33. Ким исе инсанлар алдында Менден вазгечсе, Мен де Коклердеки Бабамнынъ алдында ондан вазгечеджем.
34. Мени ер юзюне барышыкъ кетирмек ичюн кельген, деп тюшюнменъиз. Мен барышыкъ дегиль, къылыч кетирмек ичюн кельдим.
35. «Огълуны бабасындан, къызыны анасындан,келинни къайнанасындан» айырмакъ ичюн кельдим.
36. «Адамгъа озь эвдекилери душман оладжакъ».
37. Бабасыны я да анасыны Менден зияде севген Манъа ляйыкъ дегиль! Огълу я да къызыны Менден зияде севген, Манъа ляйыкъ дегиль!
38. Ким озь хачыны алмаса ве Меним артымдан кетмесе, о Манъа ляйыкъ дегиль.
39. Озь джаныны къуртармагъа истеген адам оны джояджакъ. Мен ичюн джаныны берген адам исе оны тападжакъ.
40. Сизни къабул эткен адам Мени де къабул эте. Мени къабул эткен исе Мени Ёллагъанны къабул эте.
41. Ким пейгъамберни, о – пейгъамбер олгъаны ичюн, къабул этсе, о, пейгъамбер киби, мукяфатланаджакъ. Ким инсафлы адамны, о – инсафлы олгъаны ичюн, къабул этсе, о, инсафлы адам киби, мукяфатланаджакъ.
42. Ве ким, бу адий ве кучюк адамларнынъ бирисине, о – Меним шегиртим олгъаны ичюн, бир мешребе сув берсе, сизге догърусыны айтам: о, мукяфатсыз къалмаз.

Matthew XI
1. Иса он эки шегиртине бу эмирлерни берген сонъ, О, оларнынъ шеэрлеринде адамларгъа огретмек ве Алланынъ сёзюни анълатмакъ ичюн, Озь ёлуны девам этти.
2. Зинданда яткъан Ягъя исе, Месихнинъ япкъан ишлери акъкъында эшитип, Озь шегиртлерини Онынъ алдына ёллады ве:
3. – Келеджек Бириси Сенсинъми? Я да биз башкъасыны беклейикми? – деп Ондан соратты.
4. Иса джевап берип оларгъа:– Барынъыз, сиз эшиткен ве корьген шейлерни Ягъягъа хабер этинъиз.
5. Кёрлар корелер, топаллар юрелер, лепра хасталыгъына огърагъанлар элялланып тедавийленелер, сагъырлар эшителер, олюлер тирилелер ве фукъарелер Къуванчлы Хаберни эшителер.
6. Мен ичюн ёлдан урулмагъан адам бахтлыдыр! – деди.
7. Ягъянынъ шегиртлери кетеяткъанда, Иса адамларгъа Ягъя акъкъында айтып башлады:– Сиз не ичюн сахрагъа бардынъыз? Ельде саллангъан къамышны корьмегеми?
8. Айса, не ичюн сахрагъа бардынъыз? Паалы урба кийген адамны корьмегеми? Амма паалы урба кийгенлер падишалар сарайларында яшайлар!
9. Айса, кимни корьмеге бардынъыз? Пейгъамберними? Эбет, пейгъамберни! Сизге Мен айтам: о, пейгъамберден де буюк.
10. Алланынъ Китабында бу адам акъкъында язылгъан эди:«Мен Сенден эвель хаберджимни ёллайым.О Сенинъ огюнъде ёл азырлайджакъ».
11. Сизге догърусыны айтам: эписи анадан догъгъан адамлар арасында Сувгъа Батырыджы Ягъядан буюги пейда олмагъан. Бунъа бакъмадан, Кок Падишалыгъында энъ кучюк сайылгъан биле ондан буюктир.
12. Сувгъа Батырыджы Ягъя пейда олгъан куньлерден башлап шимдигедже адамлар Кок Падишалыгъына къаршы курешип келелер ве зорлайыджылар Оны басып алмагъа тырышалар.
13. Ягъядан эвельки пейгъамберлер ве Къанун да Кок Падишалыгъы акъкъында айткъанлар.
14. Эгер бильмеге истесенъиз, къайтып келеджек Ильяс – бу Ягъянынъ озюдир.
15. Къулагъы барлар буны эшитсинлер!
16. Бу заманнынъ адамларыны кимге ошатайым? Олар, мейданда отурып, бир-бирине:
17. «Биз сизге къавал чалдыкъ, сиз ойнамадынъыз!», «Биз такъмакълар окъудыкъ, сиз исе агъламадынъыз», – деп къычыргъан балаларгъа ошайлар.
18. Ягъя келип, ашамады-ичмеди, ве: «Онда джин яшай», – дейлер.
19. Инсан Огълу келип, эм ашай, эм иче, ве олар: «Бу ачкозь ве ичкиджиге бакъынъыз! О – салым топлайыджылары ве гуналыларнынъ досту!» – дейлер. Лякин икмет озь ишлеринен тасдыкълана.
20. Сонъ Иса базы шеэрлернинъ сакинлерини къабаатлады, чюнки аджайип шейлернинъ чокъусы анда япылгъан олса да, олар гуналарына тёвбе этмедилер.
21. – Сенинъ алынъ беля, эй Хоразин! Сенинъ алынъ беля, эй Бетсайда! Чюнки сизлерде олгъан аджайип шейлер Тир ве Сидон шеэрлеринде олгъан олса, олар чокътан чувал токъумасына сарылып, устьлерине куль сепип, тёвбе этер эдилер.
22. Шунынъ ичюн, сизлерге айтам: Ахирет кунюнде Тир ве Сидоннынъ алы сизинъкиден енгильдже оладжакъ.
23. Сен де, Кафарнаум, сен кокке юкселирсинъми? Ёкъ! Сен олюлер дюньясына тюшип кетерсинъ! Чюнки сенде олгъан аджайип шейлер Содомда олгъан олса, о ер шу куньгедже сакъланып къалыр эди.
24. Шунынъ ичюн, сизлерге айтам: Ахирет кунюнде Содомнынъ алы сенден енгильдже олур.
25. О вакъытта Иса сёзюни девам этти:– Бабам, кок ве ернинъ Раббиси! Шуретлейим Сени, чюнки Сен шуны акъыллылар ве бильгилилер ичюн гизли эттинъ, кучюк балаларгъа исе ачтынъ!
26. Эбет, Бабам, Сенинъ эйи ираденъ шойле эди!
27. Бабам Манъа эр шейни берди. Бабадан башкъа кимсе Огълуны бильмей. Огълундан башкъа эм де Огълу ачмагъа истеген адамдан гъайры кимсе Бабаны бильмей.
28. Агъыр юк тюбюнде къыйналгъан ве болдургъанлар! Меним яныма келинъиз – Мен сизге раатлыкъ беририм.
29. Мен буюргъан шейлерни бойнунъызгъа алып, Манъа бойсунынъыз ве Менден огренинъиз, чюнки Мен йымшакъ ве алчакъгонъюллим. Бойледже, джанларынъыз раат олур.
30. Меним сизге берген эмирлеримни беджермек къолай ве Меним сизге берген юкюм – енгиль!

Matthew XII
1. Бир раатлыкъ куню Иса богъдай тарласындан кечип кетеяткъан. Онынъ шегиртлери ач олып, богъдай башакъларыны къопарып ашамагъа башладылар.
2. Фериселер буны корип, Исагъа:– Бакъ, Сенинъ шегиртлеринъ раатлыкъ кунюнде япмагъа мумкюн олмагъан шейни япалар! – дедилер.
3. – Я сиз Давут озю ве онынъ адамлары ач къалгъанда, не япкъанлары акъкъында окъумадынъызмы? – деди оларгъа Иса.
4. – Давут, Алланынъ Эвине кирип, озю ве янындакилери, тек руханийлерге ашамагъа мумкюн олгъан теклиф пителерини ашагъанлар.
5. Я да Алланынъ Сарайында руханийлер раатлыкъ кунюни бозсалар да, гуналы сайылмагъанлары акъкъында Мусанынъ Къанунында окъумадынъызмы?
6. Мен сизлерге айтам: бу ерде Алланынъ Сарайындан да буюк Адам бар.
7. Эгер сизлер «Мен къурбан дегиль, мерамет истейим» деген сёзлернинъ манасыны бильген олсанъыз, сиз къабаатсыз адамларны къабаатламаз эдинъиз.
8. Чюнки Инсан Огълу – раатлыкъ кунюнинъ Раббисидир.
9. Иса о ерден кетип, оларнынъ синагогасына кельди.
10. Анда къолу сакъатланып къуругъан бир адам бар эди. Исадан:– Къанунгъа коре, раатлыкъ куню хастаны тедавийлемек мумкюнми? – деп сорадылар. Керчектен исе олар Оны къабаатламакъ ичюн бир себеп къыдыра эдилер.
11. Иса оларгъа:– Тасавур этинъиз: сизде бир къой бар ве о, раатлыкъ куню къуюгъа тюшип кете. Аранъызда оны барып тартып чыкъармагъан адам тапылырмы? – деди.
12. – Инсан исе къойдан не къадар чокъ къыйметлидир! Шунынъ ичюн, къанун боюнджа раатлыкъ кунюнде яхшылыкъ япмакъ мумкюн.
13. Сонъ Иса о адамгъа:– Къолунъны узат! – деди. О, сакъат къолуны узаткъанынен, къуругъан къолу экинджи къолу киби сагълам олды.
14. Фериселер исе кетип топлаштылар ве Исаны насыл этип ольдюрмеге акъыл таныштылар.
15. Иса буны билип, о ерден кетти. Онынъ пешинден чокъ адам юре эди. О эписини тедавийледи,
16. амма Озю акъкъында кимсеге бир шей айтмагъа ясакъ этти.
17. Шунынънен Ешая пейгъамбер аркъалы айтылгъан сёзлер мейдангъа кельди:
18. «Мына – Мен сайлагъан Къулум,севгилим ве джанымнынъ чырагъы!Мен Озь Рухумны Онъа береджем,О исе адалетликни эписи халкъларгъа илян этеджек.
19. Давалашмаз О ве къычырмаз,кимсе Онынъ сесини эшитмейджек.
20. Адалетликни гъалебеге кетирмегендже,къопармаз О чатлакъ къамышны,сёндюрмез О тютеп тургъан фитильни.
21. Халкълар Онынъ адынен умют багълар».
22. Шундан сонъ Исанынъ алдына бир адамны кетирдилер. О кёр ве сагъыр тильсиз эди, чюнки оны джин ургъан. Иса оны тедавийледи, ве шу адам лаф этмеге ве корьмеге башлады.
23. Буны корьген адамлар шашып къалдылар. Олар бир-бирине:– Бу – Давутнынъ Огълу дегильми? – дедилер.
24. Фериселер исе, буны эшитип:– О, тек джинлернинъ башлыгъы Беэльзебулнынъ къуветинен джинлерни къувып чыкъара, – дедилер.
25. Оларнынъ фикирлерини билип, Иса деди:– Озь ичинден болюнген эр бир падишалыкъ йыкъылып бошар. Озь ичинде болюнген эр бир шеэр я да эв аякъта туралмаз.
26. Эгер Иблис Иблисни къувып чыкъарса, о болюнип озь озюнен дженклеше. Сонъ онынъ падишалыгъы насыл тураджакъ?
27. Эгер Мен джинлерни Беэльзебулнынъ кучюнен къувсам, сизлернинъ огъулларынъыз оларны кимнинъ кучюнен къувып чыкъаралар? Шунынъ ичюн, озьлери сизлерни укюм этеджеклер.
28. Эгер Мен Алланынъ Рухунен джинлерни къувып чыкъарсам, демек, Алланынъ Падишалыгъы сизлерге етип кельген.
29. Эвнинъ саиби кучьлю бир адам олса, онынъ эвине хырсыз насыл тюшеджек? Амма башта кучьлю адамны багъласа, бутюн мал-мулькюни хырсызлап кетер.
30. Ким Меннен берабер олмаса, Манъа къаршы олур. Ким Меннен берабер джыймаса, о дагъыта.
31. Шунынъ ичюн сизлерге айтам: инсанларнынъ эр бир гунасы ве куфюр сёзлери биле багъышланыр. Лякин Мукъаддес Рухкъа къаршы айтылгъан куфюр сёзлер багъышланмаз.
32. Ким Инсан Огълуна къаршы сёз айтса, багъышланыр. Лякин Мукъаддес Рухкъа къаршы сёз айтса – не бу дюньяда, не келеджек дюньяда багъышланмайджакъ.
33. Эр бир терек озь мейвасындан танылыр. О вакъытта терекни ве мейвасыны яхшы я да ярамай, деп сайынъыз.
34. Эй, йыланлар сойлары! Сиз яман олып, яхшы сёзлерни насыл айтып олурсынъыз? Адамнынъ юрегинде не олса, тили оны айта!
35. Яхшы адам яхшылыкъ хазинесинден яхшылыкъ чыкъара. Яман адам озюнинъ яманлыкъ хазинесинден яманлыкъ чыкъара.
36. Мен сизге шуны айтам: Ахирет куню инсанлар агъызларындан чыкъкъан эр бир бош сёз ичюн джевап береджеклер.
37. Сёзлеринъиз иле сизни акълайджакълар я да къабаатлайджакълар.
38. О вакъытта бир къач Къанун оджасы ве ферисе Исагъа:– Оджа, бизге бир бельги косьтергенинъни истеймиз, – дедилер.
39. Иса оларгъа джевап берип, шойле деди:– Ярамай ве ороспу несиль бельги къыдыра, лякин Юнус пейгъамбернинъ бельгисинден гъайры оларгъа бельги берильмейджек.
40. Юнус учь кунь ве учь гедже буюк балыкънынъ къурсагъы ичинде олгъаны киби, Инсан Огълу да шойле учь кунь ве учь гедже топракънынъ юрегинде оладжакъ.
41. Ниневе шеэринде яшагъанлар Ахирет кунюнде бу несильнен берабер котерилип, оны къабаатлайджакълар. Чюнки олар Юнуснынъ огреткенини эшитип, тёвбе эттилер. Мында исе Юнустан буюкчеси бар!
42. Дженюп къыраличеси Ахирет кунюнде бу несильнен берабер котерилип, оны къабаатлар. Чюнки о, Сулейманнынъ икметли лафларыны динълемек ичюн дюньянынъ о бир четинден кельген эди. Мында исе, Сулеймандан буюкче Сою бар!
43. Арам рух инсандан чыкъкъан сонъ, сувсуз ерлерде быралкъыланып юре, озюне раатланмагъа ер къыдыра, амма тапалмай.
44. Сонъ озюне: «Мен чыкъкъан эвиме къайтып барайым да», – дей. Къайтып кельгенде исе, эвини бош, сипирильген ве джыйыштырылгъан алда тапа.
45. О вакъыт джин бара да, озюнинъ янына башкъа, даа бетер еди джинни ала ве оларнен эвге кирип ерлеше. Сонъра, о адамнынъ алы эвелькинден бетер ола. Бу ярамай несильнинъ алы да шойле оладжакъ.
46. Иса адамларнен субетлешип тургъан вакъытта, Онынъ анасынен къардашлары эвнинъ огюнде, тышта тура эдилер: олар Исанен лаф этмеге истегенлер.
47. Кимдир Исагъа:– Анда, тышарыда ананънен къардашларынъ, Сеннен лаф этмеге истейлер, – деди.
48. Иса буны айткъан адамгъа джевап берип:– Меним анам ким? Къардашларым ким? – деди
49. ве къолунен шегиртлерини косьтерип:– Мына, Меним анам ве къардашларым! – деди.
50. – Ким Коклердеки Бабамнынъ ирадесини беджерсе, о Меним къардашым, къыз къардашым ве анамдыр.

Matthew XIII
1. Шу куню Иса, эвден чыкъып, голь янында отурды.
2. Онынъ этрафында баягъы адам топланды. Иса къайыкъкъа чыкъып отурмагъа меджбур олды, бутюн халкъ исе ялыда турды.
3. Иса оларгъа чокъ шейлер акъкъында кинаели икяелер айтты:– Бир урлукъ сачыджы тарлагъа чыкъа.
4. О, урлукъ сачкъанда, базы урлукълар ёл кенарына тюше. Шу арада къушлар учып келелер де, урлукъларны чокъуп, ёкъ этелер.
5. Башкъа урлукълар ташлы, топракъ аз олгъан ерге тюше ве тезден осип чыкъалар, чюнки топракъ бу ерде юфкъа экен.
6. Кунеш чыкъкъан сонъ исе, оларны якъа ве яхшы тамыр атмагъанларындан, фиданлар къурып къалалар.
7. Башкъалары тикенлер арасына тюше, тикенлер тез осип урлукъларны богъып ташлайлар.
8. Даа башкъа урлукълар исе яхшы топракъкъа тюшип, бир урлукъ – юз къат, башкъасы – алтмыш ве даа башкъасы – отуз къат арткъач берекет берелер.
9. Къулагъы барлар буны эшитсинлер!
10. Шегиртлер, Онынъ янына келип:– Сен не ичюн оларнен кинаели икяелер айтып лаф этесинъ? – деп сорадылар.
11. О, оларгъа джевап берип:– Чюнки Кок Падишалыгъынынъ сырлары сизге ачылгъан, оларгъа исе къапалы, – деди.
12. – Кимде бар олса, онъа даа бериледжек, ве онда арткъач оладжакъ. Кимде ёкъ олса, олгъаны да тутып алынаджакъ.
13. Оларнен кинаели икяелер ярдымынен лаф этем, чюнки олар бакъа ве корьмейлер, динълей ве эшитмейлер, ве анъламайлар.
14. Ешаянынъ пейгъамберлиги оларда эда этиле:«Къулакъларынъызнен динълейджексиз,амма анъламайджакъсыз,козьлеринъизнен бакъаджакъсыз,амма корип оламайджакъсыз.
15. Бу халкънынъ юреги бир шей анълап оламай,къулакълары агъыр эшите,оларнынъ козьлери де юмулгъан.Бойледже, олар козьлеринен корьмезлер,къулакъларынен эшитмезлер,акъылларынен анъламазлар.О бизлерни тедавийлер, депМанъа кельмезлер».
16. Сизинъ козьлеринъиз бахтлы, чюнки олар корелер. Къулакъларынъыз да бахтлы, чюнки эшителер.
17. Сизге догърусыны айтам: чокъ пейгъамберлер ве инсафлы адамлар сиз корьгенинъизни корьмеге истедилер, лякин корьмедилер, сиз эшиткенлеринъизни эшитмеге истедилер, лякин эшитмедилер.
18. Энди урлукъ сачыджы акъкъында кинаели икяенинъ манасыны динъленъиз.
19. Алланынъ Падишалыгъы акъкъында сёзни эшиткен, амма оны анъламагъан эр бир адамгъа яман Иблис келип, онынъ юрегинде сачылгъан сёзни-урлукъларны хырсызлап кете. Бойле адамлар тюшкен урлукъны алгъан ёл кенарындаки топракъкъа ошайлар.
20. Урлукъ сачылгъан ташлы топракъ исе – сёзни эшитер-эшитмез къуванчнен къабул эткен сою.
21. О, де бир шейге, де башкъа шейге дикъкъат этип, урлукъкъа озюнде тамыр атмагъа бермей. Онынъ башына шу сёз ичюн къаза-беля кельсе ве оны къуваласалар, о бирден ёлундан къайта.
22. Башкъалары исе, урлукъны алгъан, тикенли топракъ киби: олар сёзни эшителер, амма аят къасеветлери ве зенгинликнен алданув сёзни басып богъа, ве урлукъ берекет бермей.
23. Урлукъны алгъан яхшы топракъ исе сёзни эшиткен, онынъ манасына еткен адамларгъа ошай. Олардан базы адамлар – юз къат, башкъалары – алтмыш къат ве даа дигерлери – отуз къат зияде берекет берелер.
24. Иса оларгъа даа бир кинаели икяе айтты:– Кок Падишалыгъы неге ошай? Бир адам тарласына яхшы урлукъ сачкъан.
25. Гедже, эписи ятып юкълагъанда, онынъ душманы келип, богъдай арасына зеэрли отларны сачып кете.
26. Богъдай осип, башакъ чыкъаргъанда, зеэрли отлар да пейда олалар.
27. Къуллары келип, эфендисинден: «Эфендимиз, сен тарланъа яхшы урлукъ сачкъан эдинъ де. Айса бу зеэрли отлар къайдан келип чыкъкъан?» – деп сорадылар.
28. «Бу – душманнынъ ишидир», – деди о. «Истесенъ, биз барып оларны тартып чыкъарармыз», – деди къуллар.
29. «Керекмей, чюнки сизлер зеэрли отларны ёкъ эткенде, оларнен берабер богъдайны да бозарсыз.
30. Оракъ вакъты кельгендже оларны тийменъиз, берабер осе берсинлер. Оракъ вакъты кельгенде, мен оракъчыларгъа: „Башта зеэрли отларны джыйынъыз ве обалап багъланъыз да, якъынъыз. Богъдайны исе меним анбарыма алып барынъыз”, – дейджем».
31. Иса оларгъа даа бир кинаели икяе айтып берди:– Кок Падишалыгъы бир хардал урлугъына ошай. Адам оны алып, озь тарласына сачкъан.
32. Эписи урлукълардан кичкене олса да, осип чыкъкъан сонъ, бостандаки осюмликлер арасында энъ юксек ола. Терек киби оськен сонъ, къушлар учып келип, онынъ пытакъларында юва ясайлар.
33. Сонъ Иса оларгъа даа бир кинаели икяе айтты:– Кок Падишалыгъы бир къашыкъ маягъа ошай. Къадын оны алып, учь буюк чанакъ унгъа ташлай ве бутюн хамырыны къабарта.
34. Иса буларнынъ эписини адамларгъа кинаели икяелернен ачып анълатты. О оларгъа эр шейни кинаели икяелернен айта эди,
35. чюнки пейгъамбер ярдымынен айтылгъан сёз беджериледжек эди:«Мен оларнен кинаели икяелер ярдымынен лаф этеджем,дюнья яратылгъандан берли гизли сырларныМен оларгъа анълатаджам».
36. Шундан сонъ Иса, адамларны йиберип, эвге къайтты. Шегиртлери Онынъ алдына барып:– Тарладаки зеэрли отлар акъкъында кинаели икяени бизлерге анълатып берсе, – дедилер.
37. Иса оларгъа джевап берип:– Яхшы урлукъны сачкъан – Инсан Огълудыр.
38. Тарла исе – дюнья. Яхшы урлукълар – Алла Падишалыгъынынъ огъуллары, зеэрли отлар исе – яман Иблиснинъ огъулларыдыр.
39. Оларны сачкъан – Иблистир. Оракъ вакъты – дюньянынъ сонъу, оракъчылар исе – мелеклер.
40. Зеэрли отларны насыл джыйып атеште якъсалар, бу дюньянынъ сонъунда да шойле оладжакъ.
41. Инсан Огълу Озь мелеклерини ёллайджакъ, ве олар гунагъа себеп олгъан ве яманлыкъ япып юргенлерни Онынъ Падишалыгъындан сайлап алып,
42. алевленип тургъан оджакъкъа ташлайджакълар. О ерде агълав ве тиш гъыджыртысы оладжакъ.
43. О вакъытта инсафлы адамлар озь Бабаларынынъ Падишалыгъында кунеш киби парылдайджакълар. Къулагъы барлар буны эшитсинлер! – деди.
44. – Кок Падишалыгъы тарлада сакълангъан хазинеге ошай. Бир адам оны тапып, кене сакълай ве къувана-къувана барып, бутюн мал-мулькюни сата да, шу тарланы ала.
45. Кок Падишалыгъы даа неге ошай? О бунъа ошай: бир алыш-веришнен огърашкъан адам яхшы инджилер къыдыра.
46. Бир къыйметли инджини тапкъанда, о барып бутюн мал-мулькюни сатып, оны ала.
47. Кок Падишалыгъы даа денъизге атылгъан балыкъ сачмасына ошай. О чешит тюрлю балыкъларны тута.
48. Сачма балыкъкъа толгъан сонъ, оны ялыгъа тартып чыкъардылар ве отурып, яхшы балыкъларны сайлап, сепетлерге къоялар, ярамай сойларыны исе котерип аталар.
49. Дюньянынъ сонъунда да ойле оладжакъ: мелеклер чыкъып, яман адамларны инсафлы адамларнынъ арасындан айырып,
50. оларны алевленип тургъан оджакъкъа ташлайджакълар. О ерде агълавлар ве тиш гъыджыртысы оладжакъ.
51. Буларнынъ эписини анъладынъызмы? – деп сорады Иса.– Эбет, – деди олар.
52. Иса оларгъа:– Демек, Кок Падишалыгъы акъкъында огретювни къабул эткен эр бир Къанун оджасы, озь хазинесинден янъы ве эски шейлерни чыкъаргъан эв саибине ошай, – деди.
53. Иса бу кинаели икяелерни айткъан сонъ, о ерден кетти.
54. Озюнинъ юртуна келип, ерли халкънынъ синагогасында огрете башлады. Оны динълегенлер шашып къала эдилер.– О къадар акъыл ве къудрет Онъа къайдан кельген? – дей эди олар.
55. – Дюльгернинъ огълу дегильми О? Анасынынъ ады Мерьем, къардашлары исе Якъуп, Юсуф, Симон ве Иуда дегильми?
56. Онынъ эписи къыз къардашлары мында, бизим янымызда яшамайлармы?
57. Шунынъ ичюн олар Оны ред эттилер. Иса исе оларгъа:– Пейгъамберге эр ерде урьмет этелер, тек озь ветанында ве озь эвинде Онынъ къадрине етмейлер, – деди.
58. Оларнынъ иманы олмагъаны ичюн, о ерде О чокъ аджайип шейлер япмады.

Matthew XIV
1. Шу вакъытта виляет укюмдары Ирод Иса акъкъында эшитип,
2. озюнинъ хызметчилерине:– Бу – Сувгъа Батырыджы Ягъядыр! О, олюлерден къайтып тирильген! Шунынъ ичюн онда аджайип шейлер япмагъа кучю бар, – деди.
3. Мына бу Ирод, озь къардашы Филипнинъ сабыкъ апайы Иродияны озюнинъ апайы этип алгъан эди. Сонъ Ягъя онъа: «Къанун боюнджа санъа бу къадынны апай этип алмагъа олмай», – дей эди. Шунынъ ичюн Ирод, Ягъяны якъалап, элини-аягъыны зынджырларнен багълап, зиндангъа аткъан эди.
4. Ирод Ягъяны ольдюрмеге истеди, амма халкътан къоркъа эди, чюнки олар Ягъяны пейгъамбер, деп сая эдилер.
5. Ироднынъ догъгъан кунюне багъышлангъан зияфетте Иродиянынъ къызы мусафирлер огюне чыкъып ойнады. Падиша онынъ ойнагъаныны пек бегенип,
6. о не истесе бермеге азыр олгъанына ант этти.
7. Къыз исе анасы огреткени киби: «Манъа мында Сувгъа Батырыджы Ягъянынъ башыны табакъта кетирип бер!» – деди.
8. Падишаны къайгъы басса да, мусафирлер огюнде ант эткени ичюн, башны кетирсинлер, деп эмир этти.
9. Джеллятны йиберип, Ягъянынъ башыны алдырды.
10. Онынъ башыны табакъта кетирип, къызгъа бердилер, о исе анасына алып барды.
11. Ягъянынъ шегиртлери келип, онынъ беденини алып дефн эттилер. Сонъ барып, бу акъта Исагъа хабер бердилер.
12. Иса буны бильгенинен, бир Озю къайыкъкъа чыкъып, андан, адам олмагъан бир ерге кетти. Амма адамлар бу акъта бильдилер, озь шеэрлеринден чыкъып, Онынъ артындан джаяв кеттилер.
13. Иса къайыкътан тюшип, чокъ адамларны корьди. О адамларны аджыды ве оларнынъ арасында олгъан хаста адамларны тедавийледи.
14. Акъшам тюшкенинен, шегиртлери Онынъ янына келип:– Бу ерде адамлар яшамай экен, энди кеч олды. Адамларны йибер, этрафтаки койлерге барып, озьлерине аш сатын алсынлар, – дедилер.
15. Лякин Иса:– Олар кетмесе де олур, сизлер оларгъа аш беринъиз, – деди.
16. – Бу ерде бизде тек беш отьмек ве эки балыгъымыз бар, башкъа бир шей ёкъ, – дедилер Онъа.
17. – Оларны бу ерге, Манъа кетиринъиз, – деди Иса.
18. Сонъ О адамларгъа от устюне отурмакъны буюрды. Беш отьмекнен эки балыкъны алды, козьлерини коклерге котерип шукюр этти. Отьмеклерни больди ве шегиртлерине берди, олар исе адамларгъа даркъаттылар.
19. Эр кес ашап тойды. Даа артып къалгъан отьмеклернинъ парчаларыны толу он эки сепет джыйдылар.
20. Ашагъанлар исе къадынлар ве балалардан гъайры беш бинъ адам эди.
21. Бундан сонъ, Иса шегиртлерине, тез-тез къайыкъкъа отурып, гольнинъ къаршы ялысына Ондан эвель кечмеге буюрды. Озю исе адамларны йибереджек эди.
22. Адамларны йиберген сонъ, бир Озю дува окъумакъ ичюн дагъгъа чыкъты. Акъшам олгъанда, о ерде ялынъыз Озю эди.
23. Къайыкъ исе ялыдан узакъта олып, далгъаларнен куреше эди, чюнки ель къайыкъкъа къаршы эсе эди.
24. Танъ атмаздан эвель Иса шегиртлери тарафына ёл алды. О голь устюнден юрип кетти.
25. Олар исе Онынъ голь устюнден юрип келеяткъаныны корип, пек къоркътылар.– Бу – бир хаялеттир! – деп, къоркъкъанларындан къычырдылар.
26. Лякин Иса шу ань оларнен лаф этип башлады:– Джесюр олунъыз! Бу – Меним! Къоркъманъыз! – деди.
27. О вакъытта Пётр:– Я Раббим, эгер бу Сен олсанъ, манъа буюр, мен сув устюнде юрип Сенинъ янынъа барайым! – деди.
28. Иса:– Кель! – деди.Пётр къайыкътан чыкъып, сув устюнден Исагъа таба кетти.
29. Лякин ельнинъ кучюни сезип, къоркъты ве бата башлады.– Я Раббим, мени къуртар! – деп багъырды.
30. Иса шу ань къолуны узатып, оны тутты да:– Эй, иманы аз олгъан, сен не ичюн шубелендинъ? – деди.
31. Олар къайыкъкъа отургъанларынен, ель тынды.
32. Къайыкътаки шегиртлер исе Исагъа бель букип:– Керчектен де Сен – Алланынъ Огълусынъ! – дедилер.
33. Гольни кечип, олар Геннесаретте ялыгъа етип кельдилер.
34. О ернинъ адамлары Исаны таныдылар. Бутюн этрафларгъа хабер ёллап, эписи хасталарны Онынъ алдына кетирдилер.
35. Тек урбасынынъ этегине тиймек ичюн Ондан рухсет сорай эдилер, тийгенлер исе эписи тедавийлендилер.

Matthew XV
1. О вакъытта Ерусалимден Къанун оджалары ве фериселер, Исанынъ алдына келип, суаль бердилер:
2. – Сенинъ шегиртлеринъ баба-деделеримизнинъ урф-адетлерини не ичюн бозалар? Аш ашамаздан эвель къолларыны ювмайлар...
3. Иса оларгъа джевап берип:– Я сизлер озь урф-адетинъиз ичюн Алланынъ эмирини не ичюн бозасыз? – деди.
4. – Алла: «Ана-бабанъны урьмет эт» ве «Бабасыны я да анасыны къаргъагъан адам ольдюрильсин», – деди.
5. Амма сиз: «Ким бабасына я да анасына: „Меним санъа береджек олгъан ярдымым Аллагъа багъышлана”, – десе,
6. о бабасыны я да анасыны урьмет этмесе де олур», – дейсиз. Шунынънен, сиз озюнъизнинъ урф-адетинъиз ичюн Алланынъ эмирини ред этесиз.
7. Эй, экиюзьлюлер! Сизинъ акъкъынъызда айткъан Ешая пейгъамбернинъ сёзлери яхшы:
8. «Бу халкъ Мени тек тильнен урьмет эте,юреклери исе Менден пек узакъ.
9. Бошуна Манъа табына олар,инсан эмирлерини берип огретелер».
10. Сонъ Иса халкъны янына чагъырып, оларгъа:– Мени динълеп, анъламагъа тырышынъыз!
11. Агъызгъа кирген шей дегиль, агъзындан чыкъкъан шей исе инсанны арам эте, – деди.
12. О вакъытта шегиртлери Онынъ янына келип:– Фериселер бу сёзлеринъни эшитип, пек ачувлангъанларыны билесинъми? – дедилер.
13. Иса оларгъа джевап берип:– Меним Бабам сачмагъан эр бир осюмлик тюбю-тамырынен сувурылып ташланаджакъ.
14. Оларны къалдырынъыз! Олар – сокъурларнынъ кёр етекчилеридир. Эгер сокъур сокъурны етеклеп юрсе, олар экиси де чукъургъа тюшип кетерлер, – деди.
15. Пётр Онъа:– Бизге бу кинаели икяени анълатып бер! – деди.
16. Иса:– Сизлер де ойле акъылсызларсынъызмы?
17. Агъызгъа кирген эр бир шей ашкъазангъа кечип, аякъёлгъа чыкъып кеткенини даа анъламадынъызмы?
18. Амма агъыздан чыкъкъан шейлер юректен чыкъалар. Булар да адамны арам этелер.
19. Чюнки адамнынъ юрегинде яман фикирлер, адам ольдюрюви, аиле садыкълыгъыны бозувы, ороспулыкъ, хырсызлыкъ, ялан шаатлыкъ, куфюр сёзлер догъып, ондан чыкъалар.
20. Мына бу шейлер адамны арам эте. Кирли къолларнен аш ашамакъ исе, адамны арам этмей, – деди.
21. Иса о ерден чыкъып, Тир ве Сидон юртларына кетти.
22. Анда Онынъ алдына, шу ерлерде яшагъан бир ханаанлы къадын кельди.– Эфендим, Давутнынъ Огълу, мени аджы! Къызымны джин урды, ве пек къыйнай, – деп къычырды.
23. Лякин Иса онъа бир сёз биле къайтармады. Шегиртлери келип:– Айтса онъа, кетсин! Артымыздан къычырып юре, – деп Исагъа риджа эттилер.
24. Иса:– Мен тек Исраиль халкъынынъ адашкъан къойларына йиберильген эдим, – деди.
25. Амма къадын якъынджа келип, Исанынъ алдында озюни ерге ташлады ве:– Эфендим, манъа ярдым эт! – деди.
26. – Балалардан отьмекни алып, копеклерге ташламакъ яхшы дегиль, – деди Иса.
27. – Эбет, Эфендим, амма копеклер де эфендисининъ софрасындан тюшкен отьмек уфакъларыны ашайлар! – деди къадын. Сонъ Иса:
28. – Эй къадын, сенинъ иманынъ буюк! Истегенинъ олсун! – деди.Къадыннынъ къызы шу ань тедавийленди.
29. Иса о ерден кетти ве, Озь ёлуны Галилея голю боюнда девам этип, андаки бир дагъгъа чыкъты ве отурды.
30. Онынъ янына пек чокъ адам топланды. Олар озьлеринен топал, кёр, сакъат, сагъыр тильсиз ве чокътан-чокъ башкъа хасталарны алып келип, Исанынъ аякълары алдына къойдылар. Иса исе оларны тедавийледи.
31. Тильсизлер лаф эткенлерини, сакъатлар сагълам олгъанларыны, топаллар юргенлерини, кёрларнынъ козьлери ачылгъаныны корип, халкъ шашып къалды ве Исраильнинъ Алласыны алгъышлады.
32. Иса, шегиртлерини янына чагъырып, оларгъа:– Халкъны аджыйым, чюнки учь кунь Меним алдымда туралар, ашамагъа исе ич бир шейлери ёкъ. Мен оларны ач къалдырып йибермеге истемейим, даа ёлда олар такъаттан кесильмесинлер, – деди.
33. Шегиртлери Онъа:– Бу сахрада о къадар адамны тойдурмакъ ичюн отьмекни къайдан алайыкъ? – дедилер.
34. – Не къадар отьмегинъиз бар? – деп сорады Иса.– Еди дане ве бир къач балычыгъымыз бар, – деди олар.
35. Иса адамларгъа ерге отурмакъны буюрып,
36. еди отьмекни ве балыкъларны алды, шукюр этип пителерни парчалады ве шегиртлерине берди, олар исе халкъкъа даркъаттылар.
37. Эписи ашап тойдылар ве артып къалгъан отьмек парчаларындан даа толу еди буюк сепет топладылар.
38. Ашагъанлар исе къадынлар ве балалардан гъайры дёрт бинъ адам эди.
39. Иса халкъны йиберип, къайыкъкъа чыкъты ве Магдала этрафларына кетти.

Matthew XVI
1. Фериселер ве саддукийлер Исаны сынамакъ макъсадынен Онынъ алдына келип, коктен бельги косьтергенини талап эттилер.
2. Иса исе оларгъа джевап берип:– Акъшам тюшкенде, сиз: «Кок къырмызы тюсте, ава ачыкъ оладжакъ», – дейсиз.
3. Саба эрте исе: «Кок къою къырмызы тюсте ве оны булутлар къапаткъан, бугунь фуртуна оладжакъ», – дейсиз. Сиз кок юзюне бакъып, оладжакъ аваны айта билесиз, заманнынъ аляметлерини исе айырып оламайсызмы?
4. Ярамай ве ороспу несиль бельги къыдыра, лякин Юнуснынъ бельгисинден гъайры оларгъа бельги берильмейджек, – деди ве оларны къалдырып кетти.
5. Башкъа ялыгъа етип кельген шегиртлер янларына отьмек алмагъа унуткъанлар.
6. Иса оларгъа:– Бакъынъыз, фериселернен саддукийлернинъ маясындан сакъынынъыз! – деди.
7. Олар исе озьара: «Буны отьмек алмагъанымыз ичюн айтты», – дедилер.
8. Иса, бу акъта билип, оларгъа:– Эй иманы аз олгъанлар! Сиз не ичюн озьара, янымызда отьмек ёкъ, дейсиз?
9. Буны даа анъламайсынъызмы? Беш дане отьмекни беш бинъ адам ашап, даа не къадар сепет отьмек парчаларыны джыйып алгъанынъыз акъылынъыздамы?
10. Я еди отьмек дёрт бинъ адам ичюн? О вакъыт къач буюк сепет джыйдынъыз?
11. Мен сизлерге: «Фериселер ве саддукийлернинъ маясындан сакът олунъыз», – дегеним отьмек акъкъында олмагъаныны насыл анъламайсынъыз? – деди.
12. Шундан сонъ шегиртлер, Иса оларгъа отьмек маясындан дегиль, фериселер ве саддукийлернинъ огретювинден сакът олмакъ кереклигини айткъаныны анъладылар.
13. Филипнинъ Кайсареясы этрафларына кельген Иса, Озь шегиртлеринден:– Адамлар Инсан Огълуны ким деп саялар? – деп сорады.
14. – Базылары Сени Сувгъа Батырыджы Ягъя, башкъалары – Ильяс, дигерлери исе – Йирмея, я да пейгъамберлерден бириси деп саялар, – деди шегиртлер.
15. Иса олардан:– Я сизлер Мени ким деп саясыз? – деп сорай.
16. Симон Пётр джевап берип:– Сен – Месихсинъ, Тири Алланынъ Огълусынъ! – деди.
17. Иса онъа:– Сен бахтлы адамсынъ, Симон Бар-йона! Чюнки бу сырны санъа къан ве беден дегиль, Меним Коклердеки Бабам ачты.
18. Шунынъ ичюн Мен санъа айтам: сен – Пётрсынъ ве бу къаянынъ устюнде Мен Озь Топлашувымны къураджам. Оны олюлер дюньясынынъ кучьлери биле енъип оламайджакълар.
19. Кок Падишалыгъынынъ анахтарларыны санъа береджем. Ер юзюнде сен нени ясакъ этсенъ, коклерде де шуны ясакъ этеджеклер. Ер юзюнде сен нени рухсет этсенъ, коклерде де шуны рухсет этеджеклер, – деди.
20. Сонъ Иса шегиртлерине Озюни Месих олгъаны акъкъында кимсеге айтмагъа кесен-кес ясакъ этти.
21. Шу вакъыттан башлап, Иса шегиртлерине Онъа Ерусалимге бармагъа кереклигини, анда акъсакъаллар, баш руханийлер ве Къанун оджалары къолунда чокъ азап чекип, ольдюриледжегини, амма учюнджи куню тириледжегини ачыкъ-айдын айтып башлады.
22. Пётр Оны четке чекип:– Алла сакъласын, Раббим! Сеннен бойле шей ич бир вакъыт олмаз! – деп, Оны азарлап башлады.
23. Иса исе айланып:– Ёкъ ол козюмден, Иблис! Сен Мени ёлдан урасынъ! Сен Алланынъ ишлерини дегиль, адам ишлерини тюшюнесинъ, – деди Пётргъа.
24. Сонъ Иса Озь шегиртлерине:– Эгер ким Меним артымдан кетмеге истесе, озюнден вазгечсин, озь хачыны котерсин ве пешимден юрсюн! – деди.
25. – Ким озь джаныны къуртармагъа истесе, оны джояджакъ. Лякин ким Мен ичюн джаныны берсе, о, джаныны тападжакъ.
26. Эгер инсан бутюн дюньяны басып алса да, озь джанына зарар кетирсе, бунынъ файдасы не олур? Инсан, озь джаныны къуртармакъ ичюн, не берир?
27. Инсан Огълу Озь Бабасы шанынынъ нурунда, Онынъ мелеклеринен берабер келеджек ве эр кимни япкъанына коре мукяфатлайджакъ.
28. Сизге догърусыны айтам: бу ерде тургъанлардан базылары даа олюм корьмегендже, Инсан Огълунынъ Озь Падишалыгъынен берабер кельгенини кореджеклер.

Matthew XVII
1. Алты кунь кечкен сонъ, Иса Пётрны, Якъупны ве онынъ къардашы Юханны янына алды ве тек оларнен юксек бир дагъгъа котерильди.
2. Исанынъ бутюн корюнюши оларнынъ козьлери огюнде денъишти: Онынъ бети кунеш киби парылдады, урбасы исе козь къамаштырып бем-беяз олды.
3. Ве мына, оларнынъ огюнде Муса ве Ильяс пейда олдылар да, Исанен субетлешип башладылар.
4. Пётр Исагъа:– Раббим, бу ерде бизге не яхшы я! Эгер истесенъ, мен мында учь чалаш къурайым: бириси Санъа, бириси Мусагъа ве бириси Ильяскъа олур, – деди.
5. Пётр бу сёзлерни даа айткъанда, бирден бир нур сачкъан булут пейда олып, оларны кольгесинен къапатты. Шу булут ичинден бир сес чыкъты:– Бу – Меним севимли Огълумдыр, Мен Ондан разым! Оны динъленъиз!
6. Бу сесни эшиткен шегиртлер буюк бир къоркъуда ерге йыкъылдылар.
7. Иса, оларнынъ янына келип, оларгъа тийди де:– Къоркъманъыз, турунъыз! – деди.
8. Шегиртлер козьлерини котерип, янларында Исадан гъайры кимсени корьмедилер.
9. Дагъдан тюшкенде, Иса шегиртлерине:– Инсан Огълу олюлерден тирильмегендже, мында корьген шейлерни кимсеге айтманъыз, – деп буюрды.
10. Шегиртлери Ондан:– Не ичюн Къанун оджалары: «Башта Ильяс кельмек керек», – дейлер? – деп сорадылар.
11. Иса оларгъа джевап берип:– Бу керчек, башта Ильяс келип, эр шейни азырламакъ керек, – деди.
12. – Мен сизлерге айтам: Ильяс энди кельди, амма оны танымадылар ве онен истеген шейлерни яптылар. Шойле де Инсан Огълу оларнынъ къолларындан чокъ азап чекмеге меджбур.
13. О вакъытта шегиртлер, Иса оларгъа Сувгъа Батырыджы Ягъя акъкъында айткъаныны анъладылар.
14. Олар халкъкъа къайтып кельгенде, бир адам, Исагъа якъынлашып, тиз чёкти де:
15. – Эфендим, огълума мерамет эт! Онда тутарыкъ хасталыгъы бар, о пек чекише. Сыкъ-сыкъ де атешке, де сувгъа дала, – деди.
16. – Баламны Сенинъ шегиртлеринъе кетирдим, амма олар оны тедавийлеп оламадылар.
17. – Эй имансыз ве бозукъ адамлар! Мен сизнен даа чокъ вакъыт оладжаммы?! Сизни даа чокъ вакъыт чыдайджаммы?! Баланы бу ерге, Меним алдыма кетиринъиз! – деди Иса.
18. Иса джинге чыкъмагъа эмир берди, ве джин чыкъты, бала исе шу ань тедавийленди.
19. Сонъ шегиртлер, Иса бир Озю къалгъанда, Онъа якъынлашып:– Биз джинни не ичюн къувып чыкъаралмадыкъ? – деп сорадылар.
20. Иса оларгъа:– Чюнки сизинъ иманынъыз аз. Сизге догърусыны айтам: сизинъ бир хардал урлугъы къадар иманынъыз олгъанда, сиз мына бу дагъгъа: «Бу ерден о ерге кочь», – дейджексиз, ве о кочеджек. Сонъ сиз япалмайджакъ шей олмайджакъ, – деди.
21. Иса шегиртлеринен Галилеяда олгъанда, О, оларгъа:– Инсан Огълуны адамларнынъ къолуна тутып береджеклер
22. ве ольдюреджеклер, амма учюнджи куню тириледжек, – деди. Сонъ шегиртлерни буюк бир гъам басты.
23. Олар Кафарнаумгъа кельгенлеринде, Алла Сарайынынъ салымыны топлайыджылары Пётрнынъ алдына келип:– Сизлернинъ Оджанъыз Сарай салымыны береми? – деп сорадылар. Пётр:– Бере! – деди.
24. О эвге кирген сонъ, Иса биринджи лаф ачты:– Симон, сенинъ фикиринъ насыл? Бу дюнья падишалары салым я да ясакъны кимден алалар? Озь огъулларынданмы я да ябанджыларданмы?
25. – Ябанджылардан, – деди Онъа Пётр.– Ойле олса, озь огъуллары салымдан азат экен де, – деди Иса.
26. – Амма салым топлайыджыларынынъ джаныны агъыртмамакъ ичюн, сен гольге барып балыкъ таягъы ташла. Биринджи тутулгъан балыкъны алып, агъзыны ачсанъ, бир акъча тапарсынъ. Акъчаны алып, экимиз ичюн оларгъа салым бер, – деди Иса.

Matthew XVIII
1. О вакъытта шегиртлер, Исанынъ алдына келип:– Кок Падишалыгъында энъ буюк адам ким оладжакъ? – деген суальни бердилер.
2. Иса янына бир баланы чагъырып, оны оларнынъ арасына къойды ве:
3. – Сизлерге догърусыны айтам: эгер сиз денъишмесенъиз ве балалар киби олмасанъыз, Кок Падишалыгъына кирмезсиз.
4. Ким бу бала киби озюни ашада тутып юрсе, Кок Падишалыгъында энъ муим оладжакъ, – деди.
5. – Ким бу бала киби бир баланы Мен ичюн къабул этсе, о Мени къабул эте.
6. Ким исе Манъа инангъан бу кучюклерден бирисини ёлдан урса, онынъ бойнуна эшек айландыргъан дегирмен ташыны асып денъизнинъ чукъур еринде богъсалар, о ичюн яхшыджа олур эди.
7. Бу дюньянынъ алына беля, чюнки инсанны гунагъа тюшюрген шейлер чокъ! Бойле шейлер олмакъ керек. Амма гунагъа себепчи олгъан адамнынъ алына беля!
8. Эгер къолунъ я да аягъынъ сени ёлдан урса, оны кесип, озюнъден узакъча ташла. Сен чолакъ я да топал олсанъ да, эбедий аяткъа киреджексинъ. Бу, эки къолнен, эки аякънен эбедий атешке ташлангъанынъдан яхшыдыр.
9. Эгер козюнъ сени ёлдан урса, оны чыкъарып ал да, озюнъден узакъча ташла. Сен бир козьнен олсанъ да, эбедий аяткъа киреджексинъ. Бу, эки козьнен джеэннем атешине ташлангъанынъдан яхшыдыр.
10. Бакъынъыз, бу кучюклерден бирисине биле нефретлеменъиз. Мен сизге айтам: оларнынъ мелеклери эр вакъыт Меним Коктеки Бабамнынъ огюнде туралар.
11. Сизлернинъ фикиринъиз насыл? Эгер бир адамнынъ юз баш къою олып, олардан бириси адашса, о, докъсан докъузыны дагъларда къалдырып, адашкъан союны къыдырмагъа бармазмы?
12. Оны тапкъанда исе, сизге догърусыны айтам: адашмагъан докъсан докъузындан зияде, шу бир къой ичюн къуванаджакъ.
13. Ойле де Коклердеки Бабанъыз бу кучюклерден бирисининъ биле ольгенини истемей.
14. Эгер сенинъ дин къардашынъ санъа къаршы гуна япса, онынъ алдына барып, тек юзьге-юзь лаф этип, къабаатыны онъа косьтер. О сени динълесе, сен агъанъны озюнъе къайтардынъ.
15. Эгер сени динълемесе, озюнънен даа бир я да эки адамны алып бар, чюнки «эр бир олгъан шей эки я да учь шаатнен тасдыкъланмакъ керек».
16. Эгер оларгъа да къулакъ асмаса, иманлыларнынъ топлашувына айт. Эгер иманлыларнынъ топлашувына да къулакъ асмаса, сен ичюн о, Аллагъа инанмагъан я да салым топлайыджысы киби олсун.
17. Сизге догърусыны айтам: ер юзюнде сизлер нени ясакъ этсенъиз, кокте де ясакъ этиледжек. Ер юзюнде нени рухсет этсенъиз, кокте де рухсет этиледжек.
18. Сизге даа айтам: эгер экинъиз берабер бир шей акъкъында дува окъумагъа мында, бу дюньяда келишсенъиз, Меним Коктеки Бабам буны беджерир.
19. Чюнки эки я да учь адам Меним ичюн топланса, Мен шу ерде оларнынъ арасында олурым.
20. Шу вакъытта Пётр келип Исагъа:– Раббим, эгер дин къардашым манъа къаршы гуна япса, мен къач кере оны багъышлайджам? Еди кереми? – деди.
21. Иса онъа:– Ёкъ, еди кере дегиль, етмиш кере едишер, – деди.
22. – Бунынъ ичюн Кок Падишалыгъы бунъа ошай: бир падиша озь хызметчилеринден борджларыны алмагъа истеген.
23. Пара сайып башлангъанда, онъа он бинъ чувал алтын борджу олгъан бир адамны онынъ алдына кетирдилер.
24. Борджуны одемеге бир шейи олмагъаны ичюн, падиша онъа озюни, апайыны, балаларыны ве бутюн мал-мулькюни сатып, борджуны бермесини буюрды.
25. Хызметчи исе ерге йыкъылып, падишагъа ялварды: «Сабыр этинъ, мен сизге эписини къайтарырым!» – деди.
26. Озь хызметчисини аджып, падиша оны йиберди ве борджуны багъышлады.
27. О хызметчи исе кетип, озюне юз динар борджу олгъан бир аркъадашыны тапты ве онынъ богъазына япышып: «Менден алгъан борджунъны къайтар!» – деп богъып башлады.
28. Аркъадашы исе онынъ аякълары янына ерге йыкъылып: «Сабыр эт, мен санъа эписини къайтарырым!» – деп ялварды.
29. Амма о бунъа разы олмады, барып, борджуны къайтармагъандже аркъадашыны зиндангъа къапаттырды.
30. Бу вакъианы корьген башкъа хызметчилернинъ джанлары пек агъырды, ве олар барып, падишагъа олгъан шейни айттылар.
31. О вакъыт падиша хызметчисини алдына чагъырып: «Эй ярамай къул! Манъа ялваргъанынъ ичюн, мен сенинъ бутюн борджунъны багъышладым.
32. Мен сени аджыгъаным киби, сен де аркъадашынъны аджысанъ олмаз эдими?» – деди.
33. Сонъ ачувлангъан падиша, бутюн борджуны тёлемегендже хызметчисини апсхане джезалайыджыларнынъ къолуна берди.
34. Бойледже, эгер сизлернинъ эр биринъиз озь аркъадашынъызны джан-юректен багъышламасанъыз, Меним Коктеки Бабам да сизлернен ойле япар.

Matthew XIX
1. Иса бу сёзлерни айтып битиргенинен, Галилеядан кетип, Иордан озенининъ артындаки Еудие топракъларына кельди.
2. Онынъ пешинден чокъ адамлар кеттилер, ве О оларны анда тедавийледи.
3. Исаны сынамакъ ниетинен, фериселер Онынъ алдына келип:– Акъайгъа олур-олмаз себепке коре озь апайындан къанун боюнджа айырылмакъ мумкюнми? – деген суальни бердилер.
4. Иса оларгъа шойле джевап берди:– Я сиз окъумадынъызмы? Яратыджы тап башындан адамларны «акъай ве апай этип яратты»
5. ве: «Шу себептен акъай, ана-бабасыны къалдырып, озь апайына япышаджакъ ве олар экиси бир вуджут оладжакълар», – деди.
6. Бойледже, олар энди эки дегиль, бир беден сайылалар. Алла къошкъаныны адам айырмасын.
7. Олар Исагъа:– Ойле олса, Муса не ичюн, акъай апайындан айырылса, айырув кягъытыны язып бермеге эмир эткен? – дедилер.
8. О оларгъа:– Юреклеринъиз таш киби олгъаны ичюн, Муса сизлерге апайларынъызнен айырылмагъа рухсет берген, – деди. – Лякин башта бойле дегиль эди.
9. – Мен сизлерге айтам: ким озь апайындан аиле садыкълыгъы бозувындан башкъа себеп тапып, айырылса ве башкъасына эвленсе, садыкълыкъны бозып гуна япа, – деди Иса.
10. Шегиртлери Исагъа:– Эгер акъай эвленювге шойле бакъса, эвленмегени яхшы олур эди! – дедилер.
11. Иса оларгъа:– Бу айткъанны эр кес къабул этип оламайлар. Оны тек Алла къабилиет берген адамлар анълай.
12. Базы адамлар догъгъан кунюнден акъайлыгъыны косьтерип оламайлар. Башкъаларыны исе адамлар ойле япалар. Даа башкъалары Кок Падишалыгъы ичюн озьлери эвленювден вазгечелер. Ким буны къабул этип олса, къабул этсин! – деди.
13. О вакъытта Исагъа, башларына къолларыны къойып дува окъусын деп, балаларны кетирдилер. Шегиртлери исе оларгъа ёл бермедилер.
14. Иса оларгъа:– Балаларгъа кельмеге ёл ачынъыз, оларны токътатманъыз, Меним алдыма кельсинлер, чюнки Алланынъ Падишалыгъы оларнынъкидир, – деди
15. ве оларнынъ башларына къолларыны къойгъан сонъ, о ерден кетти.
16. Бир кунь Онъа бир адам келе ве:– Оджа! Эбедий аяткъа кирмек ичюн насыл яхшылыкъ япайым? – деп сорай.
17. Иса онъа:– Сен Менден яхшылыкъ акъкъында не сорайсынъ? Тек бир Алла яхшыдыр. Эгер эбедий аяткъа кирмеге истесенъ, эмирлерни беджер, – деди.
18. – Къайсыларны? – деп сорады о. Иса онъа:– Адамнынъ джаныны алма, аиле садыкълыгъыны бозма, хырсызлама, ялан шаатлыкъ этме,
19. ана-бабанъны урьмет эт ве башкъа адамны озюнъни севгенинъ киби сев, – деди.
20. Йигит Онъа:– Мен буларнынъ эписини япам. Манъа даа не етишмей? – деди.
21. Иса онъа:– Эгер эксиксиз олмагъа истесенъ, бар, эписи мал-мулькюнъни сатып, акъчасыны фукъарелерге болип бер. О вакъыт зенгинлигинъ кокте оладжакъ. Сонъ кель де, артымдан юр, – деди.
22. Йигит бу сёзлерни эшитип, къайгъы ичинде о ерден чыкъып кетти, чюнки онынъ байлыгъы буюк эди.
23. Иса исе шегиртлерине:– Сизге догърусыны айтам: зенгин адамнынъ Кок Падишалыгъына кириши къыйын оладжакъ.
24. Даа сизге айтам: зенгин адамнынъ Алла Падишалыгъына киришинден, девенинъ ине тешигинден кечкени къолайдыр, – деди.
25. Шегиртлер буны эшитип, джандан тааджиплендилер ве:– Ойле олса, ким къуртарыладжакъ? – деп сорадылар.
26. Иса оларгъа дикъкъатнен бакъып:– Адамларнынъ имкяны ёкъ, лякин Алланынъ ярдымынен эр шей олмакъ мумкюн, – деди.
27. Бу сёзге джевап берип, Пётр Исагъа:– Мына, биз эр шейни къалдырып, Сенинъ артынъдан кеттик. Бунынъ ичюн бизге не оладжакъ? – деди.
28. Иса оларгъа:– Сизге догърусыны айтам: дюньянынъ янъы догъувында Инсан Огълу шан-шуретли тахткъа отургъанда, Меним артымдан кельген сизлер де он эки тахткъа отурып, Исраильнинъ он эки къабилесине укюм этерсиз.
29. Мен ичюн эв-баркъ, агъа-къардаш, тата-къыз къардаш, ана-баба, апай-бала ве ер-мулькюни ташлап кеткен эр бир адам булардан юз кере чокъ тападжакъ ве эбедий аятны мирас киби аладжакъ.
30. Лякин шимди биринджи олгъан чокъ адамлар сонъунда, сонъунда олгъанлар исе биринджи оладжакълар, – деди.

Matthew XX
1. Бойледже, Кок Падишалыгъы бунъа ошай: бир эфенди саба эрте озь юзюм багъына ыргъатларны кирагъа тутмакъ ичюн кете.
2. О ыргъатларнен кунюне бир динар бермеге келишип, оларны озюнинъ юзюм багъына йиберди.
3. Саат докъузларда о кене чыкъып, базар мейданында ишсиз тургъан башкъа адамларны корип,
4. оларгъа: «Сизлер де меним юзюм багъыма барынъыз, мен сизлерге ляйыкъ акъкъынъызны беририм», – деди. Олар бардылар.
5. Саат он экиде ве уйледен сонъ саат учьте о чыкъып, кене шойле япты.
6. Саат бешлерде де, акъшам устю даа бир кере мейдангъа чыкъып, анда ишсиз тургъан адамларны корьди де: «Не ичюн сизлер бу ерде кунь бою ишсиз турасыз?» – деп сорады.
7. Олар исе: «Бизлерни кимсе чалышмакъ ичюн кирагъа тутмады да», – дедилер. О оларгъа: «Сизлер де меним юзюм багъыма барынъыз», – деди.
8. Акъшам олгъанда, багънынъ саиби озюнинъ идаре хызметчисине: «Ыргъатларны чагъырып, оларгъа, сонъкилерден башлап биринджилеринедже иш акъларыны бер», – деп буюрды.
9. Саат бешлерде иш башлагъанлар келип бирер динар алдылар.
10. Биринджи кельгенлер исе чокъча аладжамыз, деп тюшюндилер. Амма олар да бирер динар алдылар.
11. Олар иш акъкъыны алып, багъ саибине наразылыкъ бильдире башладылар:
12. «Бу сонъунда кельгенлер бир саат ишледилер, сен исе оларны, бутюн кунь кучьлю кунеш тюбюнде чалышкъан бизлернен тенъ корьдинъ».
13. Бунъа джевап берип багъ саиби олардан бирисине: «Достум, мен сени алдатмайым. Сен меннен бир динаргъа келишкен эдинъми?
14. Энди акъкъынъны алып кет. Мен исе санъа бергеним къадар бу сонъки кельген адамгъа да бермеге истейим.
15. Озь парамны истегенимдже масраф этмеге акъкъым ёкъмы? Я да мен бойле мераметли олгъанымны пахыллайсынъмы?» – деди.
16. Бойлеликнен, сонъундакилер биринджи ве биринджилер исе сонъунда оладжакълар.
17. Иса Ерусалимге ёл алгъанда, тек он эки шегиртини четке чагъырып, оларгъа:
18. – Шимди биз Ерусалимге келип киреятамыз. Анда Инсан Огълуны баш руханийлер ве Къанун оджаларынынъ къолуна тутып береджеклер. Олар Оны олюмге укюм этеджеклер.
19. Масхара этмек, къамчыламакъ ве хачкъа мыхламакъ ичюн Оны Аллагъа инанмагъан адамларгъа береджеклер. Учюнджи куню исе О, тириледжек, – деди.
20. Сонъ Якъуп ве Юханнынъ анасы, Зебедайнынъ къадыны озь огъулларынен берабер Исанынъ янына кельди. Бир шей истемек ниетинен, Онъа бель букти.
21. Иса ондан:– Сен не истейсинъ? – деп сорады.– Сен Падиша олгъанда, бу меним эки огълумнынъ бириси онъ тарафынъда, экинджиси сол тарафынъда отураджакъларына сёз бер, – деди Онъа къадын.
22. Иса агъа-къардашкъа джевап берип:– Сизлер не истегенинъизни бильмейсиз. Мен ичеджек къадени ичип олурсызмы? – деди.– Ичермиз! – деди олар.
23. Иса исе:– Керчектен де, сизлер Мен ичеджек къадени ичеджексиз, амма Меним онъ ве сол тарафымда отурмагъа разылыкъ бермек Меним къолумда дегиль. Бабам бу ерни кимлерге азырлагъан олса, оларгъа береджек, – деди.
24. Башкъа он шегирти буны эшитип, эки агъа-къардашкъа ачувландылар.
25. Иса исе оларны янына чагъырып:– Сиз билесиз, башкъа миллетлернинъ башлыкълары оларгъа башлыкъ олалар, ве буюк адамлары оларнынъ устюнде укюм сюрелер.
26. Амма сизлернинъ аранъызда бойле олмасын. Ким сизде буюк олмагъа истесе, сизге хызметчи олсун.
27. Ким исе сизлернинъ аранъызда биринджи олмагъа истесе, сизинъ къулунъыз олсун.
28. Шойле де Инсан Огълу, Озюне хызмет эттирмек ичюн кельмеди, Озю хызмет этмек ве Озь джаныны къурбан этип, чокътан-чокъларны къуртармакъ ичюн кельди, – деди.
29. Олар Ерихон шеэринден чыкъкъанда, Исанынъ артындан чокъ адам кетти.
30. Ёл четинде эки кёр отура эди. Иса оларнынъ огюнден кечип кеткенини эшитип:– Я Рабби! Давутнынъ Огълу, бизге мерамет эт! – деп багъыра башладылар.
31. Адамлар оларнынъ агъызларыны къапатмагъа меджбур этмеге истеселер де, олар даа зияде къычырып:– Я Рабби! Давутнынъ Огълу, бизге мерамет эт! – деп ялвардылар.
32. Иса токътап, оларны янына чагъырды да:– Сизлер Менден не истейсиз? Сизге не япайым? – деп сорады.
33. Олар:– Рабби, козьлеримиз ачылсын! – дедилер.
34. Иса оларны аджып, козьлерине къол тийдирди. Шу ань оларнынъ козьлери ачылды ве олар Исанынъ артындан кеттилер.

Matthew XXI
1. Ерусалимге якъынлашкъанда, Зейтюн дагъы этегиндеки Бетфаге шеэрине етип кельдилер. Иса эки шегиртини ёллап:
2. – Къаршынъыздаки койге барынъыз, анда, бирден багълы тургъан эшекни ве онынъ янында эшечикни корерсиз. Оларны чезип, Меним алдыма кетиринъиз.
3. Эгер бир кимсе сизге бир шей айтса, «Булар Раббимизге керек», – деп джевап беринъиз, ве о шу ань сизге оларны алмагъа рухсет этер, – деди.
4. Бу олгъан шей пейгъамбер аркъалы айтылгъан сёзлер беджерильмеси ичюн олды:
5. «Сион къызына айтынъыз:„Мына, Озю алчакъгонъюлли,яш эшек ве юк ташыгъан эшекнинъ баласы устюндесенинъ Падишанъ келе янынъа”».
6. Шегиртлер ёлгъа чыкъып, Исанынъ оларгъа буюргъаныны яптылар.
7. Эшекнен баласыны кетирип, оларнынъ устюне кийимлерни тёшедилер, ве Иса урбалар устюне минди.
8. Халкънынъ чокълугъы озь урбаларыны ёлгъа джайдырды. Базылары исе терек пытакъларыны кесип, ёлгъа тёшедилер.
9. Онынъ огюнде ве артында юргенлер:– Давут Огълуна шукюр! Раббининъ ады иле Келеяткъанны шуретленъиз! Коклерде Аллагъа бинъ шукюрлер! – деп къычыра эдилер.
10. Иса Ерусалимге кирип кельгенде, бутюн шеэр:– Бу ким я? – деп арекетке кельди.
11. Халкъ исе:– Бу – Галилеянынъ Назарет шеэринден олгъан Иса пейгъамбер! – деп джевап берди.
12. Иса Алланынъ Сарайына келип, анда алыш-вериш япкъанларнынъ эписини къувып чыкъарды. Акъча алмаштырыджыларнынъ масаларыны ве гогерджин сатыджыларнынъ курсюлерини авдарып йиберди.
13. Иса оларгъа:– Языда: «Меним Эвим Ибадет Эви деп адлансын», – деп язылгъан. Сизлер исе оны айдутлар къобасына чевиргенсиз! – деди.
14. Сарайда Исанынъ алдына сокъурлар ве топаллар кельди. О исе оларны тедавийледи.
15. Лякин баш руханийлер ве Къанун оджалары Исанынъ япкъан аджайип ишлерини ве Сарайда: «Давут Огълуна шукюр олсун!» – деп къычыргъан балаларны корип, ачувландылар
16. ве Исагъа:– Булар не айталар, эшитесинъми? – дедилер. Иса оларгъа:– Эбет! Я сизлер: «Эмиздирильген сабийлер ве балалар агъзындан чыкъкъан макътавларны Озюнъ ичюн азырладынъ», – деген сёзлерни окъумадынъызмы? – деди.
17. Сонъ Иса оларны къалдырып, шеэрден чыкъты ве Бетаниягъа барып, о ерде геджеледи.
18. Саба эрте Иса шеэрге къайтып келеяткъанда ач олды.
19. Ёл четинде бир инджир терегини корип, онынъ янына барды. Иса, япракълардан гъайры ич бир шей тапмайып, терекке:– Энди сенинъ мейванъ эбедий олмасын! – деди. Инджир тереги исе шу ань къурып къалды.
20. Буны корьген шегиртлер шашып:– Насыл этип инджир тереги бирден къурып къалды? – дедилер.
21. Иса оларгъа джевап берип:– Сизлерге догърусыны айтам: эгер иманлы олсанъыз ве шубеленмесенъиз, тек инджир терегинен япкъанымны дегиль де, мына бу дагъгъа: «Еринъден котерилип, денъизге атыл!» – десенъиз, айткъанынъыз киби оладжакъ.
22. Сизлер дува окъугъанда, ишанчнен не сорасанъыз, оны аладжакъсыз, – деди.
23. Иса Алланынъ Сарайына кирип, адамларны огреткенде, халкътан баш руханийлер ве акъсакъаллар Онынъ алдына келип:– Бу ишлерни япмагъа Сенинъ акъкъынъ бармы? Санъа бу акъны ким берди? – деп сорадылар.
24. Иса оларгъа джевап берип:– Мен де сизге бир суаль береджем. Эгер Манъа джевап берсенъиз, бу ишлерни япмагъа насыл акъкъым олгъаныны сизлерге айтарым.
25. Ягъя халкъны сувгъа батырып чыкъаргъаны кимден эди? Алладан я да адамларданмы? – деди.Олар исе озьара давалашып башладылар: «Эгер „Алладан”, – десек, О бизлерден: „Не ичюн Ягъягъа инанмадынъыз?” – деп сорайджакъ.
26. Эгер „Адамлардан”, – десек, биз халкътан къоркъамыз, чюнки эписи Ягъяны пейгъамбер деп саялар».
27. Олар Исагъа:– Бильмеймиз, – деп джевап бердилер. Иса исе оларгъа:– Мен де буларны япмагъа насыл акъкъым олгъаныны сизлерге айтмам, – деди.
28. – Сизлернинъ фикиринъиз насыл? Бир адамнынъ эки огълу бар экен. О биринджисине барып: «Огълум, бугунь барып юзюм багъымызда ишле», – дей.
29. Амма о: «Истемейим!» – деп сёз къайтара. Сонъ пешман этип, бара.
30. О адам экинджи огълуна барып, онъа да шойле дей. Огълу онъа джевап берип: «Барам, эфендим», – дей, лякин бармай.
31. Экисинден къайсы бири бабасынынъ истегини беджере?Исагъа:– Биринджиси, – дедилер. О оларгъа:– Сизге догърусыны айтам: салым топлайыджылары ве ороспулар сизден эвель Алланынъ Падишалыгъына кирерлер, – деди.
32. – Чюнки Ягъя сизге догъру ёлны косьтерип кельди, лякин сизлер онъа инанмадынъыз. Салым топлайыджылары ве ороспулар исе онъа инандылар. Сизлер буны корьген сонъ да пешман этмединъиз ве инанмадынъыз, – деди.
33. Энди башкъа бир кинаели икяе динъленъиз: бир ер саиби бар экен. О, юзюм багъы сачып, этрафыны къоралады, юзюм сыкъмакъ ичюн чукъур къаздырды, сонъ къаравул къуллесини къурып, багъны юзюмджилерге кирагъа берди, ве озю ёлгъа чыкъты.
34. Юзюмлер пишкен вакъты кельгенде, о озюнинъ берекетини алмакъ ичюн юзюмджилернинъ алдына хызметчилерини ёллагъан.
35. Юзюмджилер исе онынъ хызметчилерини туталар ве бирисини котеклейлер, даа бирисини ольдюрелер, учюнджисини ташларнен уралар.
36. Багънынъ саиби башкъа хызметчилерини, биринджи кереден зияде хызметчилерини ёллай. Юзюмджилер исе оларнен де шойле япалар.
37. Сонъунда багъ саиби: «Огълумдан утанырлар», – деп, оларнынъ алдына озь огълуны ёллай.
38. Лякин юзюмджилер онынъ огълуны корип, бир-бирине: «Бу – мирасчы! Барып, оны ольдюрейик ве мирасыны алайыкъ», – дедилер.
39. Оны тутып, багъдан тышарыгъа чыкъарып, ольдюрелер.
40. Юзюм багъынынъ саиби къайтып кельгенде, бу юзюмджилернен не япар экен?
41. Динълегенлер Исагъа:– Бу яман адамларны къоркъунчлы ольдюреджек, багъыны исе башкъа, онъа махсулларны озь вакътында берген юзюмджилерге берир, – дедилер.
42. Иса оларгъа айтты:– Я сиз Языда:«Къуруджылар келишиксиз деп четке ташлагъан ташбинанынъ темельташы олды.Козюмиз огюнде япылгъан аджайип шей –бу Алланынъ ишидир!» – денильгенини окъумадынъызмы?
43. Шунынъ ичюн сизлерге айтам: Алланынъ Падишалыгъы сизден алынып, махсул кетирген халкъкъа бериледжек.
44. Бу ташкъа тюшкенлер эписи парчаланып кетеджек. Таш кимнинъ устюне тюшсе, оны эзип ташлайджакъ.
45. Баш руханийлер ве фериселер Исанынъ кинаели икяелерини динълеген сайын, олар акъкъында айтылгъаныны анъладылар.
46. Олар Исаны якъаламагъа истедилер, амма халкътан къоркътылар, чюнки халкъ Исаны пейгъамбер деп сая эди.

Matthew XXII
1. Иса оларгъа даа кинаели икяелер айтты:
2. – Кок Падишалыгъы бунъа ошай: бир падиша озь огълуна никях тою япкъан.
3. О, тойгъа давет этильген адамларны чагъыртмакъ ичюн, хызметчилерини ёллай. Мусафирлер исе кельмеге истемедилер.
4. Падиша кене башкъа хызметчилерини ёллап: «Давет этильгенлерге айтынъыз ки, мен зияфет софрасыны азырладым, огюзлерим ве башкъа бесленген айванларым союлгъан, эписи азыр. Никях тоюна келинъиз!» – деди.
5. Амма мусафирлер даветке къулакъ асмай, озь ишлерини япалар: бириси озь тарласына, башкъасы – тюкянына кете.
6. Къалгъанлары исе, падишанынъ хызметчилерини тутып, хорлап ольдюрелер.
7. Падиша пек ачувланды. О, аскерлерини ёллап, адам ольдюрген джинаетчилерни ёкъ этип, шеэрни кульге чевирди.
8. Сонъ хызметчилерине: «Никях тою азыр, лякин мусафирлер бунъа ляйыкъ дегиль экенлер.
9. Ёллар айырылгъан ерлерге барып, кимни расткетирсенъиз, тойгъа чагъырынъыз», – деп буюрды.
10. Хызметчилер ёлгъа чыкъып, расткельгенлернинъ эписини алып кельдилер: яхшы адамларны да, яманларны да. Бутюн той одасы мусафирлерге толды.
11. Падиша, мусафирлерни корьмек ичюн киргенде, той урбасыны киймеген бир адамны корьди.
12. О онъа: «Достум, сен не ичюн бу ерге той урбасыз кельдинъ?» – деп сорады. Адам исе индемеди.
13. О вакъыт падиша хызметчилерине: «Онынъ къол-аякъларыны багълап, тышарыгъа, къаранлыкъкъа ташланъыз. О ерде агълав ве тиш гъыджыртысы оладжакъ», – деди.
14. – Чюнки давет этильгенлер чокъ, амма сайлангъанлар аздыр.
15. Шундан сонъ фериселер кетип, Исанынъ айткъан сёзюне насыл илишеджеклерини анълаштылар.
16. Олар озь шегиртлерини Ироднынъ тарафдарларынен берабер Исанынъ алдына ёлладылар. Олар Исагъа:– Оджа, биз билемиз ки, Сен догъру адамсынъ ве Алланынъ ёлуны догъру огретесинъ, адамлар Сенинъ акъкъынъда не тюшюнгенлери ве адам муим олгъаны я да муим олмагъаны Санъа эп бир.
17. Энди бизлерге айт. Сенинъдже, Римнинъ императорына Къанун боюнджа салым бермек мумкюнми я да мумкюн дегильми? – деп сорадылар.
18. Лякин Иса оларнынъ яманлыгъыны билип:– Экиюзьлюлер! Сиз Мени не ичюн сынайсыз?
19. Къана, Манъа салым бериледжек параны косьтеринъиз, – деди. Олар Исагъа бир динар кетирдилер.
20. – Бу ресим ве язылар кимнинъки? – деп сорады Иса.
21. – Императорнынъ, – деди олар.– Ойле олса, императорнынъ акъкъыны императоргъа, Алланынъ акъкъыны Аллагъа беринъиз, – деди Иса.
22. Олар, бу сёзлерни эшитип, шаштылар ве Исаны къалдырып кеттилер.
23. Шу куню де, олюлер тирильмей деген саддукийлер, Исанынъ алдына келип, Онъа суаль бердилер:
24. – Оджа! Муса бизге: «Эгер бир адам, бала корьмейип, ольсе, къардашы агъасынынъ апайына эвленсин ве агъасынынъ ерине онъа бала берсин», – деди.
25. Мында еди агъа-къардаш бар экен. Биринджиси эвленип, бала корьмей ольген, апайыны исе къардашына къалдыргъан.
26. Экинджисинен, учюнджисинен ве единджисинедже эписинен ойле ола.
27. Олардан сонъ къадын да оле.
28. Тирилюв куню кельгенде, бу къадын, едисинден къайсы бирисининъ апайы оладжакъ? Оларнынъ эписи де онъа эвленген эдилер де!
29. Иса оларгъа джевап берип:– Сизлер пек янълышасыз, чюнки эм Языларны, эм Алланынъ къудретини бильмейсиз.
30. Тирилюв куню кельгенде исе, олар не эвленеджеклер ве не де акъайгъа чыкъаджакълар. Амма олар коктеки мелеклер киби оладжакълар.
31. Олюлернинъ тирилювини алсакъ исе, Алла сизге айткъаныны окъумадынъызмы?
32. О: «Мен Ибраимнинъ Алласым, Исхакънынъ Алласым ве Якъупнынъ Алласым», – деген. Алла олюлернинъ дегиль, тирилернинъ Алласыдыр, – деди.
33. Халкъ буны эшитип, Исанынъ огретювине пек шаша эди.
34. Фериселер исе, Иса саддукийлернинъ агъызларыны къапаткъаныны билип, эписи топландылар.
35. Олардан бириси, Къанун оджасы, Исаны сынамакъ ниетинде Ондан:
36. – Оджа! Къанунда энъ муим эмир къайсыдыр? – деп сорады.
37. Иса онъа:– «Рабби-Таалянъны бутюн юрегинънен, бутюн джанынънен ве бутюн акъылынънен сев».
38. Мына бу биринджи ве энъ муим эмирдир.
39. Экинджиси де шойле: «Башкъа адамны озюнъни севгенинъ киби сев».
40. Шу эки эмирде бутюн Къанун ве Пейгъамберлернинъ Язылары тура, – деп джевап берди.
41. Фериселер Исанынъ янында топлангъанда, О олардан:
42. – Месих акъкъында насыл фикиринъиз бар? О, кимнинъ огълу? – деп сорады.– Давутнынъ, – деп джевап бердилер.
43. Иса оларгъа:– Ойле олса, не ичюн Давут, Мукъаддес Рухтан ильхамланып, Онъа «Рабби» дей? О бойле деген:
44. «Рабби меним Раббиме айтты:„Душманларынъны аякъларынъ астына йыкътырмагъанымдже,Сен Меним онъ тарафымда отур!”»
45. Демек, Давут Онъа «Рабби» дей. Насыл олып О, Давутнынъ огълу олур? – деди.
46. Кимсе Исагъа бир сёз айтып джевап берип оламады. Шу куньден башлап, ич бир адамнынъ Онъа суаль бермеге джесарети етмеди.

Matthew XXIII
1. Ондан сонъ Иса халкъкъа ве шегиртлерине шойле деди:
2. – Къанун оджалары ве фериселер Мусанынъ ерине отурдылар.
3. Шунынъ ичюн олар сизге не беджермекни эмир этселер, беджеринъиз. Айткъанларыны япынъыз, лякин япкъанларыны япманъыз! Чюнки олар озь айткъанларыны беджермейлер.
4. Олар агъыр ве ташымагъа къолайсыз олгъан юкни юк устюне юклеп, инсанларнынъ омузларына ташлайлар, лякин озьлери онъа бир пармакънен биле тиймейлер.
5. Олар бутюн ишлерни, инсанларгъа корюнмек ичюн япалар. Олар дува къутуларыны кенъдже ве урбаларынынъ пускюллерини узунджа япалар.
6. Олар зияфетлерде тёрде ве синагогаларда энъ сайгъылы ерде отурмакъны,
7. базар мейданларында урьметнен селям бермесини ве адамлар тарафындан «Равви» дегенлерини истейлер.
8. Сизлерге исе «Равви» демесинлер, чюнки сизинъ бир Оджанъыз бар. Сиз исе бир-биринъизге – агъа-къардашсынъыз.
9. Ер юзюнде кимсеге «Баба» деменъиз, чюнки сизинъ тек бир Коклердеки Бабанъыз бар.
10. Кимсе сизге «Ёлбашчы» демесин, чюнки сизинъ бир Ёлбашчынъыз бар – Алланынъ Месихи.
11. Аранъыздаки энъ буюк сою сизлерге хызмет этсин.
12. Ким озюни юксек тутса, алчакъта оладжакъ. Ким озюни алчакъ тутса, о юксельтиледжек.
13. Эй Къанун оджалары ве фериселер! Экиюзьлюлер! Алынъызгъа беля! Чюнки Кок Падишалыгъыны инсанларнынъ огюнде къапатып, озьлеринъиз де кирмейсиз, кирмеге истегенлерни де йибермейсиз.
14. Эй Къанун оджалары ве фериселер! Экиюзьлюлер! Алынъызгъа беля! Сизлер тек бир адамны озь дининъизге дёндюрмек ичюн денъизлер ве топракъларны айланып чыкъасыз. Лякин оны дёндюрген сонъ, озюнъизден эки къат бетер джеэннемнинъ огълу япасыз.
15. Эй сокъур етекчилер! Алынъызгъа беля! Сизлер: «Алланынъ Сарайынен ант этсенъиз, бунынъ эмиети ёкъ олур, лякин Алланынъ Сарайындаки алтыннен ант этсенъиз, берильген сёзни беджермек керексиз», – дейсиз.
16. Кёр акъылсызлар! Къайсы бири къыйметлидже: Сарайнынъ алтынымы, я да алтынны азиз япкъан Сарайнынъ озюми?
17. Шунынънен, сизлер кене: «Къурбан чалынгъан еринен ант этсенъиз, бунынъ эмиети ёкъ олур, лякин къурбан чалынгъан ериндеки бахшышнен ант этсенъиз, оны беджермек керексиз», – дейсиз.
18. Сокъурлар! Къайсы бири къыйметлидже: бахшышмы я да бахшышны азиз япкъан къурбан чалынгъан ерми?
19. Бойледже, къурбан чалынгъан ернен ант эткен адам, эм къурбан еринен, эм ондаки эписи шейлернен ант эте.
20. Алланынъ Сарайынен ант эткен адам исе, эм Сарайнынъ озю, эм анда яшагъан Алланен ант эте.
21. Кокнен ант эткен адам исе, эм Алланынъ тахтынен, эм де онынъ устюнде Отургъанынен ант эте.
22. Эй Къанун оджалары ве фериселер! Экиюзьлюлер! Алынъызгъа беля! Сиз нане, таракъот ве зиранынъ ондан бир пайыны бересиз, лякин Къануннынъ энъ муимини: адалетлик, мераметлик ве садыкълыкъны – котерип атасыз. Буны исе беджермек ве башкъасыны да унутмамакъ керек.
23. Эй кёр етекчилер! Сизлер чиркийни ичимлигинъизден сюзип ташлап, девени ютасыз!
24. Эй Къанун оджалары ве фериселер! Экиюзьлюлер! Алынъызгъа беля! Сизлер пиала ве табакънынъ тышыны темизлейсиз, амма оларнынъ ичи хырсызлыкъ ве къызгъанчлыкъкъа толып таша.
25. Эй кёр ферисе! Сен башта пиаланынъ ичини темизле, о вакъыт онынъ тышы да темиз олур.
26. Эй Къанун оджалары ве фериселер! Экиюзьлюлер! Алынъызгъа беля! Сизлер сыланылгъан дюрбелер киби: олар тыштан дюльбер корюнелер, лякин ичи олю кемиклерге ве тюрлю арам шейлерге толу.
27. Сиз де ойле: тыштан адамларгъа инсафлы корюнесиз, ичинъиз исе экиюзьлюлик ве адалетсизлик толу.
28. Эй Къанун оджалары ве фериселер! Экиюзьлюлер! Алынъызгъа беля! Сизлер пейгъамберлерге дюрбелер къурып, азиз-эвлияларнынъ дефн этильген ерлерини донатып юресиз.
29. «Эгер бабаларымыз девринде яшагъан олсакъ, биз пейгъамберлернинъ къаныны тёкювинде иштирак этмез эдик», – дейсиз.
30. Бунен сиз озюнъизге къаршы шаатлыкъ бересиз, пейгъамберлерни ольдюргенлернинъ огъуллары экенинъизни озюнъиз тасдыкълап турасыз.
31. Къана, бабаларынъыз башлагъан ишни битиринъиз!
32. Сиз йыланлар ве йылан союндансыз! Сиз джеэннем джезасындан къуртуламазсынъыз!
33. Динъленъиз: Мен сизге пейгъамберлерни, акъыллы адамларны ве Къанун оджаларыны ёллайджам. Сизлер исе олардан кимни ольдюрирсиз, кимни хачкъа мыхларсыз, кимни исе синагогаларынъызда къамчылап, шеэрден шеэрге къуварсыз.
34. Бойледже, инсафлы адам Хабильнинъ къанындан башлап, Алланынъ Сарайы ве къурбан ери арасында сизлер ольдюрген Барахиянынъ огълу Зекарьянынъ къанынадже, ер юзюнде тёкюльген бутюн гунасыз адамларнынъ къаны сизинъ бойнунъызда!
35. Сизге догърусыны айтам: буларнынъ эписи шу несильнинъ бойнуна тюшеджек.
36. Эй Ерусалим, Ерусалим! Пейгъамберлерни ольдюрген ве онъа ёлланылгъан адамларны ташларнен ургъан шеэр! Тавукъ озь чипчелерини къанатлары астында насыл топласа, Мен де къач кере сенинъ балаларынъны Озь яныма топламагъа истедим, сизлер исе истемединъиз.
37. Мына, сизинъ эвинъиз сизге къалдырылгъан ве бош тура!
38. Сизге айтам: «Раббининъ ады иле Келеяткъанны шуретленъиз!» – демегендже, Мени корьмейджексиз.

Matthew XXIV
1. Иса Алланынъ Сарайындан чыкъып кетеяткъанда, шегиртлери Онынъ янына келип, Сарайнынъ биналарына дикъкъатыны джельп эттилер.
2. Иса оларгъа:– Буларнынъ эписини коресизми? Сизге догърусыны айтам: бу ерде таш устюнде таш къалмайджакъ, эписи бозуладжакъ, – деди.
3. Иса бир Озю Зейтюн дагъында отургъан вакъытта, шегиртлери Онынъ янына келип, сорадылар:– Бизлерге айт: бу шейлер не вакъыт оладжакъ? Сенинъ келишинъни ве ахыр заман якъынлашкъаныны косьтерген бельги насыл оладжакъ?
4. Иса джевап берип оларгъа:– Ич кимсе сизлерни алдатмасын деп, сакът олунъыз!
5. Чюнки чокъ адамлар Меним адым иле келип: «Мен Месихим», – деп, чокъ адамларны алдатаджакълар, – деди.
6. – Сиз якъын дженк шаматасыны ве узакъ дженк акъкъында хаберлерни эшитирсиз. Амма къоркъманъыз: ойле олмакъ керек. Лякин бу даа сонъу дегиль.
7. Халкъ халкъкъа къаршы, падишалыкъ падишалыкъкъа къаршы котериледжек. Тюрлю топракъларда ачлыкълар ве ер тепренювлери оладжакъ.
8. Буларнынъ эписи исе – тек буюк азапларнынъ башланувы.
9. О вакъытта сизлерни къыйнайджакълар ве ольдюреджеклер. Мен ичюн, эписи халкъларнынъ адамлары сизлерден нефретленеджек.
10. О вакъытта чокъ адам иманындан вазгечеджек, бир-бирини сатаджакъ ве бир-бирини кореджек козьлери олмайджакъ.
11. Чокътан-чокъ ялан пейгъамберлер пейда олып, чокъ адамларны алдатаджакъ.
12. Адалетсизлик чокълашкъаны себебинден чокъусынынъ севгиси пек азлашаджакъ.
13. Лякин сонъунадже сабыр эткен адам къуртарыладжакъ.
14. Ондан эвель исе бутюн дюньяда Алла Падишалыгъы акъкъында бу Къуванчлы Хабер илян этиледжек. Бу хабер эписи халкъларгъа шаатлыкъ оладжакъ. О вакъыт сонъу келеджек.
15. Шунынънен, Даниял пейгъамбер айткъан «арам эткен бир пис шей» мукъаддес ерде тургъаныны корьсенъиз (окъугъан адам озю анъласын!),
16. Еудиеде олгъан адамлар дагъларгъа къачсынлар.
17. Дам устюнде тургъан адам эвинден бир шей алмакъ ичюн ашагъа тюшмесин.
18. Тарлада олгъан адам исе усть урбасыны алмагъа къайтып бармасын.
19. О куньлерде юклю ве бала эмиздирген къадынларгъа беля оладжакъ!
20. Къачувынъыз къышта я да раатлыкъ куню олмасын деп, дувалар окъунъыз.
21. Чюнки о вакъытта, дюньянынъ биринджи куньлерден башлап бу куньлерге къадар олмагъан ве даа бир кере олмайджакъ буюк белялар оладжакъ.
22. Эгер о куньлернинъ сайысы азлаштырылмагъан олса, ич бир джан къуртулып оламаз эди. Лякин сайлангъан адамлар ичюн о куньлернинъ сайысы азлаштырыладжакъ.
23. Эгер о вакъыт кимдир сизге: «Бакъынъыз, Месих мында!» я да «О, анда!» – десе, инанманъыз.
24. Чюнки ялан месихлер ве ялан пейгъамберлер пейда олып, имкяны олса, сайлангъанларны биле ёлдан урмакъ ичюн, буюк аджайип шейлер япаджакълар ве бельгилер косьтереджеклер.
25. Мына, Мен буны сизлерге эвельден айтып бердим.
26. Шунынънен, эгер сизлерге: «Бакъса, О сахрада», – деселер, анда барманъыз. Я да: «Бакъса, О бу эв ичинде», – деселер, инанманъыз.
27. Чюнки Инсан Огълунынъ къайтып келиши, шаркътан гъарпкъадже кокте яшнагъан йылдырым киби оладжакъ.
28. Олю беден къайда олса, леш къарталлары да шу ерде топланаджакълар.
29. Бирден шу куньлернинъ буюк мусибетинден сонъ«Кунеш къара оладжакъ,ай да ярыкъ бермейджек.Йылдызлар коктен тюшеджеклерве коклердеки кучьлер сарсыладжакълар».
30. О вакъытта Инсан Огълунынъ бельгиси кокте пейда оладжакъ. Ер юзюндеки эписи миллетлер окюр-окюр агълайджакълар ве коктеки булутлар устюнде къудрет ве буюк шан-шурет иле келеяткъан Инсан Огълуны кореджеклер.
31. О, Озюнинъ мелеклерини ёллайджакъ. Олар, кучьлю бору чалдырып, сайлагъан адамларыны кокнинъ бир четинден башкъа четинедже, дюньянынъ дёрт тарафындан топлап келеджеклер.
32. Инджир тереги сизге кинаели дерс олсун: онынъ пытагъы къабарып, япракълары ачылгъанда, яз якъынлашкъаныны билесиз.
33. Сиз де буларнынъ эписини корсенъиз, билинъиз: О энди якъын, босагъада тура.
34. Сизлерге догърусыны айтам: шимдики несиль ёкъ олмаздан эвель, буларнынъ эписи оладжакъ.
35. Кок ве ер из къалдырмайып кечерлер, лякин Меним сёзлерим кечмез.
36. Бу къайсы куню ве саат къачта оладжагъы акъкъында не Огъул, не коклердеки мелеклер бильмейлер. Тек Баба биле.
37. Нух куньлеринде насыл олгъан олса, Инсан Огълу келеджек куньлеринде де ойле оладжакъ.
38. Сув ташкъыны кельмезден эвель олгъан куньлерде, Нух сандыкъкъа кирмегендже, адамлар ашап-ичтилер, эвлендилер ве акъайгъа чыкътылар.
39. Олар сув ташкъыны келип эр кесни ёкъ этмегендже, асыл да тюшюнмей эдилер. Инсан Огълу келеджек кунюнде де тамам ойле оладжакъ.
40. О вакъытта эки адам тарлада оладжакъ, Алла бирисини аладжакъ, экинджисини исе къалдыраджакъ.
41. Дегирмен ташында ун чеккен эки къадындан бири алынаджакъ, экинджиси исе къалдырыладжакъ.
42. Бунынъ ичюн эр заман азыр олунъыз, чюнки Раббинъиз не заман келеджегини бильмейсинъиз.
43. Лякин шуны билинъиз: эв саиби, хырсыз гедженинъ къайсы саатинде келеджегини бильсе, о, юкъламайып, хырсызгъа эвине кирмеге ёл бермез эди.
44. Бойледже, сизлер де азыр олунъыз, чюнки Инсан Огълу сиз беклемеген саатте къайтып келеджек.
45. Ишанчлы ве акъыллы къул ким? Эфендиси оны эв къуллары устюнде башлыкъ этип, оларгъа керек вакътында ашларыны бермеге къойды.
46. Эфендиси кельгенде, онынъ бойле япкъаныны корьсе, о къул не къадар бахтлы!
47. Сизге догърусыны айтам: эфенди оны озюнинъ бутюн мал-мулькюне бакъыджы этип къояр.
48. Эгер де бу яман къул озь гонълюнде: «Эфендим якъын арада кельмейджек», – деп тюшюнсе
49. ве башкъа къулларны урмагъа башласа, ичкиджилернен берабер ашап-ичсе,
50. о къулнынъ эфендиси бекленильмеген бир куньде, тюшюнмеген бир саатте къайтып келир
51. ве оны къылычнен экиге болип, онъа экиюзьлюлернинъ арасында ер береджек. О ерде агълав ве тиш гъыджыртысы оладжакъ.

Matthew XXV
1. О вакъытта Кок Падишалыгъы бунъа ошайджакъ: он къыз, лампат алып, киевни къаршыламагъа чыкъалар.
2. Олардан беши акъылсыз, беши исе акъыллы экен.
3. Акъылсыз сойлары лампатларны алып, янына зейтюн ягъы алмагъанлар.
4. Акъыллы сойлары исе лампатларнен бардачыкъларда ягъ да алгъанлар.
5. Киев кеч къалгъаны себебинден, эписи къызлар юкъусырай-юкъусырай юкълап къалдылар.
6. Яры геджеде бир сес янъгъырады: «Киев келе! Оны къаршыламагъа чыкъынъыз!»
7. Къызларнынъ эписи турып, яхшы янсын, деп лампатларыны догъурттылар.
8. Акъылсызлар акъыллыларгъа: «Лампатларымыз сёне, бизлерге ягъларынъыздан беринъиз!» – дедилер.
9. Акъыллылар джевап берип: «Ёкъ, бизлерге де, сизлерге де ягъымыз етмейджек. Сиз тюкянгъа барып, озьлеринъизге ягъ сатын алынъыз», – дедилер.
10. Олар ягъ алмагъа кеткенде, киев кельди. Азыр тургъан къызлар киевнен тойгъа кирдилер ве оларнынъ артындан къапу япылды.
11. Сонъ къалгъан къызлар келип: «Эфендим, эфендим! Бизге ачып бер!» – дедилер.
12. Лякин о, оларгъа джевап берип: «Сизге догърусыны айтам: ким олгъанынъызны бильмейим», – деди.
13. Бойлеликнен, эр вакъыт козь-къулакъ олунъыз, чюнки сиз не кунюни, не саатини билесиз.
14. О вакъытта Кок Падишалыгъында олгъан шейлер бунъа ошайджакълар: бир адам ёлгъа чыкъаджакъ олгъан, къулларыны чагъырып, озь мал-мулькюни оларгъа тапшыра.
15. Бирисине беш, башкъасына эки, учюнджисине бир бинъ алтын бере – эр бирине къабилиетине коре. Озю исе кете.
16. Беш бинъ алгъан сою парасыны ишлете ве даа беш бинъ къазана.
17. Онъа ошап, эки бинъ алгъаны да эки бинъ къоша.
18. Бир бинъ алтын алгъан адам исе барып, чукъур къаза ве эфендисининъ парасыны сакълай.
19. Чокъ вакъыт кечкен сонъ къулларнынъ эфендиси къайтып келе ве олардан джевап сорай.
20. Беш бинъ алгъаны башкъа беш бинъни де кетирип: «Эфендим! Манъа беш бинъ берген эдинъ. Мына, мен оларгъа къошып даа беш бинъ арттырдым», – деди.
21. Эфенди онъа: «Аферин! Сен яхшы ве садыкъ къул экенсинъ! Сен кучюк бир иште ишанчлы олгъанынъ ичюн, энди санъа буюк ишлер де беририм. Кель ве меним къуванчымны меннен боль!» – деди.
22. Эки бинъ алгъан адам да келип: «Эфендим! Манъа эки бинъ берген эдинъ. Мына, мен оларгъа къошып даа эки бинъ арттырдым», – деди.
23. Эфенди онъа: «Аферин! Сен яхшы ве садыкъ къул экенсинъ! Сен кучюк бир иште ишанчлы олгъанынъ ичюн, энди санъа буюк ишлер де беририм. Кель ве меним къуванчымны меннен боль», – деди.
24. Бир бинъ алгъаны да келип: «Эфендим! Мен сени къатты адам экенинъни билем. Сен сачмагъан ерден орасынъ, сепмеген ерден джыясынъ.
25. Шунынъ ичюн, мен сенден къоркъкъанымдан, барып, бинъ алтынны топракъкъа комип, сакъладым. Мына, озь паранъны ал», – деди.
26. Эфенди онъа джевап берип: «Эй, яман ве дембель къул! Мен сачмагъан ерден оргъанымны, сепмеген ерден джыйгъанымны биле экенсинъ.
27. Ойле олса, парамны фаизджилерге борджкъа берген олсанъ, мен келип, оны фаизнен алыр эдим.
28. Энди, ондан бир бинъни алып, он бинъи олгъан адамгъа беринъиз!
29. Чюнки кимде бар олса, онъа даа бериледжек ве онда арткъач олур. Кимде ёкъ олса, ондан олгъаны да тартып алынаджакъ.
30. Энди бу файдасыз хызметчини тышарыгъа, къаранлыкъкъа котерип атынъыз. О ерде агълав ве тиш гъыджыртысы оладжакъ», – деди.
31. Инсан Огълу Озюнинъ шурети ичинде ве эписи мелеклеринен берабер кельгенде, Озюнинъ шуретли падиша тахтына отураджакъ.
32. Эписи халкълар Онынъ огюне топланаджакълар. Чобан къойларны эчкилерден айыргъаны киби, О оларны эки къысымгъа боледжек.
33. Къойларны Озюнинъ онъ тарафына, эчкилерини исе сол тарафына турсатаджакъ.
34. О вакъытта Падиша онъ тарафындакилерине:– Эй, Меним Бабамдан хайыр алгъанлар, келинъиз! Дюнья яратылгъанындан берли сизлер ичюн мирас олып азырлангъан Падишалыкънынъ саиби олунъыз.
35. Чюнки Мен ач эдим, Манъа аш бердинъиз. Сувсагъан эдим, Манъа сув ичирдинъиз. Чет адам эдим, Мени эвлеринъизде къабул эттинъиз.
36. Чыплакъ эдим, Мени кийиндирдинъиз. Хаста эдим, Мени бакътынъыз. Зинданда эдим, Мени келип корьдинъиз, – дейджек.
37. Инсафлы адамлар Онъа джевап берип:– Я Рабби! Не вакъыт Сени ач олгъанынъны корип, ашаттыкъ? Я да сувсагъанынъны корип, сув ичирдик?
38. Не вакъыт Сени чет олгъанынъны корип, эвлеримизде къабул эттик? Я да чыплакъ олгъанынъны корип кийиндирдик?
39. Не вакъыт Сени хаста олгъанынъны корьдик, я да зинданда олгъанынъда санъа кельдик? – дейджеклер.
40. Падиша оларгъа джевап берип:– Сизге догърусыны айтам: сизлер Меним шу кучюк къардашларымдан бирисине япкъанынъыз, бу Манъа япкъанынъыздыр, – дейджек.
41. Сонъ О сол тарафындакилерге:– Эй лянетлилер! Ёкъ олунъ козюмден, Иблис ве онынъ мелеклерине азырланылгъан эбедий атешке тюшюнъиз!
42. Чюнки Мен ач эдим, аш бермединъиз. Сувсагъан эдим, сув ичирмединъиз.
43. Чет адам эдим, Мени эвлеринъизде къабул этмединъиз. Чыплакъ эдим, Мени кийиндирмединъиз. Хаста эдим, зиндангъа тюштим, Мени бакъмадынъыз, – дейджек.
44. Онъа джевап берип, олар да:– Я Рабби! Сени не вакъыт ач, сувсагъан, чет, чыплакъ, хаста я да зинданда олгъанынъны корип, Санъа ярдым этмедик? – деп сорайджакълар.
45. О джевап берип, оларгъа:– Сизге догърусыны айтам: сизлер шу кучюклернинъ бирисине япмагъанынъыз, бу Манъа япмагъанынъыздыр, – дейджек.
46. Шунынъ ичюн, олар эбедий джезагъа, инсафлы адамлар исе эбедий аяткъа бараджакълар.

Matthew XXVI
1. Иса лафыны битирген сонъ, шегиртлерине:
2. – Эки куньден сонъ Песах Байрамы оладжагъыны билесиз. Инсан Огълу сатыладжакъ ве хачкъа мыхланаджакъ, – деди.
3. О вакъыт баш руханийлер ве халкъларнынъ акъсакъаллары Каяфа деген баш руханийнинъ азбарында топлашып,
4. Исаны гизлиден тутып ольдюрмекни озьара анълаштылар.
5. Амма олар: «Тек бу иш байрам куньлеринде олмасын, даа халкъ исьян котермесин», – дедилер.
6. Иса Бетания шеэринде, лепра хасталыгъынен чекишкен Симоннынъ эвинде олгъанда,
7. бир къадын Онынъ алдына кельди. О, алебастрдан ясалгъан савутта пек паалы къокъулы ягъ кетирип, Онынъ башына тёкти. Иса о вакъыт софра башында отура эди.
8. Шегиртлери буны корип, ачувландылар ве:– Бу масрафларнынъ неге кереги бар?
9. Бу ягъны буюк парагъа сатып, акъчасыны фукъарелерге бермеге мумкюн эди! – дедилер.
10. Иса буны эшитип, оларгъа:– Не ичюн къадынны раатсыз этесиз? О Мен ичюн яхшы иш япты.
11. Фукъарелер эр вакъыт сизлернен, лякин Мен эр вакъыт сизлернен берабер олмайджам.
12. Къадын бу ягъны тениме тёкип, Мени дефн этмеге азырлады.
13. Сизге догърусыны айтам: Къуванчлы Хаберни дюньянынъ къайсы еринде илян этселер, бу къадыннынъ япкъан ишини де икяе этип, оны хатырлатаджакълар, – деди.
14. Сонъ он экиден бириси Иуда Искариот деген адам баш руханийлернинъ алдына барып:
15. – Исаны къолунъызгъа тутып берсем, манъа не берирсиз? – деп сорады. Олар Иудагъа отуз кумюш сайып бердилер.
16. Шу вакъыттан башлап Иуда Исагъа хиянетлик этмек ичюн келишкен вакъыт къыдыра башлады.
17. Маясыз Пишкен Пите Байрамынынъ биринджи кунюнде шегиртлер Исанынъ алдына келип:– Санъа Песах ашыны къайда азырлайыкъ? – деп сорадылар.
18. – Шеэрге кирип, анавы бир адамгъа барынъыз ве онъа шойле айтынъыз: «Оджа: „Меним вакъыт-саатим якъынлашты, – дей. – Песах Байрамыны шегиртлеримнен берабер сенинъ эвинъде япаджам”», – деди Иса.
19. Шегиртлери, Иса оларгъа буюргъаны киби, Песах ашыны азырладылар.
20. Акъшам тюшкенде, Иса он эки шегиртинен софра башына отурды.
21. Аш ашагъанда, Иса:– Сизге догърусыны айтам: сизден биринъиз Мени сатаджакъ, – деди.
22. Шегиртлер пек кедерленип, бир-бири артындан Ондан:– Рабби, о мен дегильдирим я? – деп сорай башладылар.
23. О исе, джевап къайтарып:– Меннен чанакъкъа къолундаки питесини батыргъан адам Мени сатаджакъ.
24. Язылгъаны киби, Инсан Огълу кетеята. Лякин Инсан Огълуны саткъан адамгъа буюк беля оладжакъ! О адам догъмагъан олса, озю ичюн яхшыджа олур эди, – деди.
25. О вакъытта Исагъа хиянетлик япаджакъ Иуда сорады:– Равви, о мен дегильдирим я?– Буны сен айтасынъ, – деди Иса.
26. Олар ашап отургъанда, Иса отьмекни алды, шукюр этип парчалады ве шегиртлерине берип:– Алынъыз, ашанъыз. Бу – Меним тенимдир, – деди.
27. Къадени де алып, шукюр этти ве оларгъа узатып:– Бундан эпинъиз ичинъиз, – деди.
28. – Чюнки бу – Васиет къаны. Бу Меним къаным чокъ адамнынъ гуналары багъышланмасы ичюн тёкюледжек.
29. Мен сизге шуны айтам: Бабамнынъ Падишалыгъында Мен сизлернен янъы ичимлик ичеджек куньгедже, Мен юзюм мейвасынынъ ичимлигини ичмейджем.
30. Сонъ олар йырлап, Зейтюн дагъы тарафына кеттилер.
31. Шу арада Иса шегиртлерине:– Бу гедже эпинъиз Меним ичюн ёлдан уруладжакъсыз. Чюнки Языда шойле язылгъан:«Чобанны урып йыкъсам –сюрюдеки къойлар да дагъытыладжакъ».
32. Амма Мен олип тирильген сонъ, сизлер Галилеягъа бармаздан эвель анда барарым, – деди.
33. Пётр джевап берип Онъа:– Эгер эписи Сенинъ ичюн ёлдан урулсалар биле, мен ич бир вакъыт ёлдан урулмайджам! – деди.
34. Иса онъа:– Санъа догърусыны айтам: шу геджеси, хораз къычырмаздан эвель, сен Менден учь кере вазгечеджесинъ, – деди.
35. Пётр Онъа:– Манъа Сеннен берабер ольмеге керек олса биле, Сенден вазгечмейджем! – деди. Башкъа шегиртлери де шойле дедилер.
36. О вакъытта Иса оларнен Гетсимани деген бир ерге бара. О шегиртлерине:– Мында отурынъыз. Мен барып, дува окъуйым, – дей.
37. О, Озюнен Пётрны ве Зебедайнынъ эки огълуны алды. Исаны дерт ве гъам къаплап алдылар.
38. О, янында олгъан адамларгъа:– Джаным сыкъылып, олю гъамынен тола. Мында къалынъыз ве Меннен берабер козь-къулакъ олунъыз, – деди.
39. Бираз узакълашып, О, ерге йыкъылды ве дува окъуп башлады:– Бабам! Эгер мумкюн олса, бу азап къадесинден Мени къуртар! Амма Меним истегеним дегиль, Сенинъ истегенинъ олсун, – деди.
40. Иса, шегиртлерининъ янына къайтып, оларнынъ юкълагъаныны корьди ве Пётргъа:– Демек, сизлер Меннен берабер бир саат биле козь-къулакъ оламадынъыз? – деди.
41. – Сынавдан кечмек ичюн, козь-къулакъ олып, дува окъунъыз. Рух джесюр, беден исе такъатсыз!
42. Иса экинджи кере барып:– Бабам! Эгер бу азаплардан Мени къуртармагъа чаре олмаса ве Манъа оны ичмек керек олса, Сенинъ истегинъ эда олсун, – деп дува окъуды.
43. Къайтып кельгенде исе, шегиртлерини кене юкълагъан алда тапты: оларнынъ козьлерини юкъу баскъан.
44. Иса оларны къалдырып, кене узакълашты ве шу сёзлерни текрарлап, учюнджи сефер дува окъуды.
45. Шундан сонъ Озь шегиртлерининъ янына келип, оларгъа:– Сиз эп юкълайсынъызмы, раатланасынъызмы? Вакъты-саати кельди: мына, Инсан Огълуны гуналы адамларнынъ къолуна берелер.
46. Турунъыз, кетейик! Бакъынъыз, Манъа хиянетлик япкъан адам якъынлашты, – деди.
47. Шу ань, О даа бу сёзлерни айткъанынен, он экиден бири Иуда пейда олды. Иуданен берабер къылыч ве таякъларнен силялангъан чокъ адам кельди. Оларны баш руханийлер ве халкънынъ акъсакъаллары ёллагъан.
48. Хаин Иуда: «Мен кимни опьсем, сизге керек Адам будыр. Оны якъаланъыз», – деп, оларгъа эвельден насыл бельги береджегини айткъан эди.
49. Сонъра о, Исанынъ къаршысына кельди ве:– Мераба, Равви! – деп, Оны опьти.
50. Иса исе ондан:– Достум, сен не ичюн мындасынъ? – деп сорады. О вакъыт адамлар якъынлашып, Исаны якъаладылар.
51. Шу арада Исанынъ бир шегирти къылычыны чекип, баш руханийнинъ къулуны урып, онынъ къулагъыны кести.
52. Лякин Иса онъа:– Къылычынъны къынына къой! Эр бир къылыч котерген адам къылычтан гъайып оладжакъ.
53. Я да сен, Мен Бабама риджа этип оламам беллейсинъми? О Манъа шу ань он эки мелек ордусындан чокъ йиберир эди.
54. Амма бойле олса, Языларда язылгъаны насыл эда этиледжек? Булар эписи олмакъ керек, – деди.
55. Ондан сонъ Иса чокъ адамларгъа:– Мени якъаламакъ ичюн айдут тутаджакъ киби къылыч ве таякъларнен силяланып кельдинъиз. Мен эр кунь Алланынъ Сарайында олып, окъута эдим, сизлер исе Мени якъаламадынъыз, – деди.
56. – Лякин буларнынъ эписи, Пейгъамберлернинъ Язылары беджерильмеси ичюн, олды.О вакъытта эписи шегиртлери Исаны къалдырып, къачып кеттилер.
57. Исаны якъалагъанлар Оны баш руханий Каяфанынъ алдына кетирдилер. О ерде Къанун оджалары ве акъсакъаллар топландылар.
58. Пётр исе Исанынъ пешинден узакътан барып, баш руханийнинъ азбарынадже кельди. Ичериге кирип, бу вакъианынъ сонъуны корьмек ичюн хызметчилернен отурды.
59. Баш руханийлер ве бутюн Юксек Шура, Исагъа олюм джезасыны бермек ичюн, Онъа къаршы ялан шаатлыкъ къыдырсалар да, тапып оламадылар.
60. Чокъ адам ялан шаатлыкъ этселер де, тапып оламадылар. Сонъунда эки шаат сёзге чыкъып:
61. – Мына бу адам: «Мен Алланынъ Сарайыны йыкъып, учь куньде кене къурып олурым», – деди, – дедилер.
62. Биринджи баш руханий еринден турып, Исагъа:– Сен не ичюн джевап къайтармайсынъ? Оларнынъ Санъа къаршы шаатларына не айтаджанъ? – деди.
63. Иса индемеди. Баш руханий Онъа:– Тири Алланынъ огюнде Сени емин эттирем, бизлерге айт, Месих, Алланынъ Огълу – Сенсинъми? – деди.
64. Иса онъа:– Озюнъ айттынъ. Сизге даа айтам: бундан сонъ«Сиз Инсан Огълу, Къудретли Алланынъонъ тарафында отургъаныны ве коктеки булутлар устюнде кельгенини кореджексиз», – деди.
65. О вакъытта баш руханий озь устюнде урбаларыны йыртып:– Куфюр! Бизлерге башкъа шаатларнынъ неге кереги бар? Мына энди О, Аллагъа куфюр эткенини озьлеринъиз эшиттинъиз.
66. Сизлер не къараргъа кельдинъиз? – деди. Олар джевап берип:– Къабаатлы ве олюмге ляйыкъ! – дедилер.
67. Сонъ олар Исанынъ юзюне тюкюрип, Оны урдылар ве котеклеп:
68. – Эй Месих! Пейгъамберлигинъни косьтер, Сени ким ургъаныны бизге айт! – дедилер.
69. Пётр исе тышта, азбарда отура эди. Бир хызметчи къыз онынъ янына келип:– Сен де галилеялы Исанен берабер эдинъ де! – деди.
70. Лякин Пётр эписининъ алдында инкяр этип:– Сен айткъан шейни мен бильмейим, – деди.
71. Сонъ къапу тарафкъа кечкенде, башкъа бир хызметчи къызы да оны корип, этрафтакилерине:– Бу да назаретли Исанен эди! – деди.
72. Пётр исе ант этип кене инкяр этти:– Мен бу адамны танымайым! – деди.
73. Бираздан сонъ шу ерде тургъанлар келип, Пётргъа:– Керчектен де, олардан бириси оласынъ, лафынъдан белли, – дедилер.
74. Сонъ Пётр, ант этип, сёз берди:– Алла бойнумны урсун! Мен бу Адамны танымайым! – деди.Шу ань хораз къычырды.
75. О дакъкъада Исанынъ онъа: «Хораз къычырмаздан эвель, сен учь кере Менден вазгечеджесинъ», – деген сёзлери Пётрнынъ эсине тюшти. Тышкъа чыкъып, о окюр-окюр агълады.

Matthew XXVII
1. Саба эрте баш руханийлер ве халкънынъ акъсакъаллары, Исаны ольдюрмек къарарыны чыкъармакъ ичюн, бирлешип топландылар.
2. Оны багъладылар ве аким Пилатнынъ огюне алып бардылар.
3. Исаны саткъан Иуда исе, Онынъ олюмге укюм этильгенини билип, пешман этти ве отуз кумюшни баш руханийлер ве акъсакъалларгъа къайтарып:
4. – Мен гуна яптым, къабаатсыз адамны саттым, – деди. Олар исе:– Бундан бизлерге не? О сенинъ ишинъ! – дедилер.
5. Иуда исе, акъчаларны Сарайда котерип атты, ве о ерден кетип, озюни асты.
6. Баш руханийлер акъчаны алып: «Бу парада къан бар, оны хазинеге къоймагъа Къанун рухсет этмей», – дедилер.
7. Озьара анълашып, бу акъчагъа чет адамлар комюледжек мезарлыкъ ичюн чёльмекчининъ тарласыны сатын алдылар.
8. Шунынъ ичюн о тарла бу куньлерге къадар «Къан Тарласы» деп адлана.
9. Шунынънен Йирмея пейгъамбернинъ агъзындан айтылгъаны беджерильди:«Исраиль огъуллары Онъа фият къойгъанотуз кумюшни алды.
10. Алла манъа буюргъан киби,чёльмекчининъ тарласыны сатын алдылар».
11. Иса исе акимнинъ огюнде турды. Аким Ондан:– Сен еудийлернинъ Падишасы оласынъмы? – деп сорады.– Сен озюнъ Манъа «Падиша» дейсинъ, – деди онъа Иса.
12. Баш руханийлер ве акъсакъаллар Оны къабаатлагъанда, О ич бир шей айтмады.
13. Пилат Онъа:– Эшитмейсинъми, Санъа къаршы не къадар шаатлыкъ япалар! – деди.
14. Лякин Иса бу лафларгъа бир сёз биле джевап къайтармады. Аким пек шашты.
15. Эр Песах Байрамында акимнинъ халкъ истеген бир мабюсны азат эткен адети бар эди.
16. Бу сефер зинданда намлы бир айдут бар эди, онынъ ады Иса Барабба эди.
17. Халкъ топлангъанда, Пилат олардан:– Сизлер кимни азат эткенимни истейсиз? Иса Бараббаны, я да Месих деп адлангъан Исанымы? – деп сорады.
18. О, олар Исаны пахыллап теслим эткенлерини анълай эди.
19. Пилат, къады курсюсине отургъанда, апайындан хабер кельди: «О инсафлы адамгъа ич бир шей япма, чюнки бугунь мен тюшюмде О ичюн пек азап чектим».
20. Амма баш руханийлер ве акъсакъаллар халкъны къандырдылар, Бараббаны азат этмесини ве Исаны ольдюрильмесини талап эттилер.
21. Аким олардан:– Сизлер экисинден къайсы бирини азат эткенимни истейсиз? – деп сорады.– Бараббаны! – деп джевап бердилер.
22. Пилат оларгъа:– Я Месих деп адлангъан Исанен не япайым? – деди.– Хачкъа мыхлансын! – деди олар.
23. – О не яманлыкъ япты? – деп сорады аким. Лякин олар даа зияде багъырып:– Хачкъа мыхлансын! – дедилер.
24. Пилат ич бир шей ярдым этмегенини, аксине исьян котериледжегини корип:– Мен бу адамнынъ къаны тёкюледжегинде къабаатлы дегилим. Бу ишни озьлеринъиз бакъынъыз! – деди де, халкънынъ козю огюнде сув кетиртип, эллерини ювды.
25. Бутюн халкъ бунъа джевап берип:– Онынъ къаны бизим ве балаларымызнынъ башында олсун! – деди.
26. Бундан сонъ Пилат Бараббаны чыкъарып йиберди, Исаны исе къамчылап хачкъа мыхламагъа эмир берди.
27. Сонъ акимнинъ аскерлери Исаны преториягъа алып бардылар. Онынъ этрафында бутюн арбий болюкни топладылар.
28. Онынъ урбаларыны чыкъарып, устюне къырмызы тюслю урба кийдирдилер.
29. Тикенлерден тадж орип, башына такътылар. Онъ къолуна таякъ берип, Онынъ алдында тиз чёктилер ве:– Яшасын еудийлернинъ Падишасы! – деп масхара эттилер.
30. Сонъ Онынъ устюне тюкюрип, таякъ алып башына урдылар.
31. Масхаралап тойгъан сонъ, устюнден урбаны чыкъарып, Озюнинъ урбаларыны кийдирдилер ве хачкъа мыхламакъ ичюн алып кеттилер.
32. Олар чыкъып кетеяткъанларда, киренели Симон деген бир адамны расткетирдилер. Оны Исанынъ хачыны котерип бармагъа меджбур эттилер.
33. «Къафа Ери» манасыны анълаткъан, Голгофа деген ерге кельдилер.
34. Анда Исагъа ичмек ичюн оть къарыштырылгъан шарап бердилер. Иса оны къапып бакъты, амма ичмеге истемеди.
35. Сонъ Оны хачкъа мыхлап къойдылар. Урбалары ичюн джереп чекип, озьара пайлаштылар
36. ве отурып, Оны къаравулладылар.
37. Онынъ башы тёпесинде: «Бу – еудийлернинъ Падишасы Иса», – деп, къабаатыны косьтерген языны къойдылар.
38. Исанен даа эки айдутны – бирисини Онынъ онъ тарафында, экинджисини исе сол тарафында хачкъа мыхлап къойдылар.
39. Кечип кетеяткъанлар башларыны саллап, Исагъа куфюр сёзлер айта эдилер:
40. – Эй, Сен, Алланынъ Сарайыны йыкъкъан ве учь кунь ичинде къургъан адам! Озюнъни Озюнъ къуртарса! Эгер Сен Алланынъ Огълу олсанъ, хачтан тюшсе!
41. Баш руханийлер, Къанун оджалары ве акъсакъаллар да Оны мыскъыллай эдилер:
42. – Башкъаларны къуртара эди, Озюни исе къуртарып оламай! О – Исраильнинъ Падишасы! Хачтан тюшсюн, о вакъытта биз Онъа инанырмыз!
43. О, Аллагъа ишанды. Эгер Алла Оны истесе, Оны къуртарсын! О: «Мен Алланынъ Огълу олам», – деген!
44. Исанен берабер хачкъа мыхлангъан айдутлар да Оны шойле сёге эдилер.
45. Уйледен башлап саат учьке къадар бутюн дюньяны къаранлыкъ басты.
46. Саат учьлерде Иса къатты сеснен къычырып:– Эли, Эли, лема савахтани? – деди. Бу сёзлернинъ терджимеси: «Аллам, Аллам! Сен не ичюн Мени къалдырып кеттинъ?» – демектир.
47. О ерде тургъанлардан базылары буны эшитип:– О, Ильясны чагъыра, – дедилер.
48. Олардан бириси тез-тез чапып барып, сарувлы сюнгерни экши шарапкъа батырып, таякъ уджуна илиштирди де, Исагъа узатты.
49. Башкъалары исе:– Токъта бакъайыкъ, Ильяс келип Оны къуртараджакъмы? – дедилер.
50. Иса исе даа бир кере къатты сеснен къычырып, сонъки нефесини чыкъарды.
51. Шу ань Алла Сарайындаки перде тёпеден ашагъадже йыртылып, экиге болюнди. Ер титреди, къаялар ярылды.
52. Къабирлер ачылды ве чокъ раметли азизлер тирильди.
53. Олар къабирлеринден чыкъып, Иса тирильген сонъ мукъаддес шеэрге кирдилер ве чокъ адамларгъа корюндилер.
54. Исаны къаравуллагъан юзбашы ве онынъ аскерлери, ер титрегенини ве башкъа вакъиаларны корип, пек къоркътылар ве:– Акъикъатен О – Алланынъ Огълу экен! – дедилер.
55. Анда чокъ къадынлар да узакътан бакъып тура эдилер. Олар, Галилеядан башлап Исанынъ пешинден кетип, Онъа хызмет эткен эдилер.
56. Оларнынъ арасында магдалалы Мерьем, Якъупнен Юсуфнынъ анасы Мерьем эм де Зебедай огъулларынынъ анасы бар эди.
57. Акъшам Ариматея шеэринден олгъан Юсуф адлы бир зенгин адам кельди. О да Исанынъ шегирти эди.
58. Пилатнынъ огюне барып, Исанынъ беденини сорады. Пилат беденни онъа берильмесини буюрды.
59. Юсуф джесетни алып, темиз кетен безге сарды
60. ве озюнинъ къаяда оюлгъан янъы къабринде дефн этти. Къабирнинъ агъзыны балабан бир ташнен къапатып, кетти.
61. Магдалалы Мерьемнен башкъа Мерьем исе къабирнинъ къаршысында отура эдилер.
62. Эртеси куню – раатлыкъ куню – баш руханийлер ве фериселер Пилаткъа кельдилер ве:
63. – Эфендимиз, биз О яланджы даа сагъ олгъанда: «Мен учь куньден олюлер арасындан турарым», – дегенини хатырладыкъ.
64. Шунынъ ичюн сен учюнджи куню кечмегендже Онынъ мезарыны къорумагъа эмир эт. Ёкъсам Онынъ шегиртлери келип джеседини хырсызлар да, сонъра халкъкъа: «О олюлер арасындан тирилип турды», – дерлер. Эм бу ялан биринджисинден де бетер олур, – дедилер.
65. Пилат оларгъа:– Сизде сакъчылар бар. Барып, бильгенинъиз киби къабирни къаравулланъыз, – деди.
66. Олар барып, къабир ташына муурь бастылар ве къабирни къорумагъа къаравулларны къойдылар.

Matthew XXVIII
1. Раатлыкъ куню кечкен сонъ, афтанынъ биринджи кунюнде, саба танъда магдалалы Мерьемнен башкъа Мерьем къабирни бакъмагъа бардылар.
2. Бирден кучьлю зельзеле олды. Бу Алланынъ мелеги коктен энди ве къабирнинъ янына барып, ташны четке авдарды ве устюне отурды.
3. Онынъ корюниши яшынгъа ошай, урбалары исе къар киби бем-беяз эди.
4. Къобаны къаравуллагъан аскерлер къоркъудан къалтырадылар ве ольген киби олдылар.
5. Мелек исе къадынларгъа:– Къоркъманъыз! Хачкъа мыхлангъан Исаны къыдыргъанынъызны билем.
6. О бу ерде ёкъ. Сизлерге айткъаны киби, О тирильди. Келинъиз, Раббинъиз яткъан ерини бакъынъыз.
7. Энди тез барынъыз да, Онынъ шегиртлерине: «Иса тирильди! О сизлерден эвель Галилеягъа бара. Сиз Оны анда корерсиз», – денъиз. Энди Мен сизлерге эписини айттым, – деди.
8. Къадынлар тез-тез къабирден чыкъып, буюк къуванч ве къоркъу иле Онынъ шегиртлерине хабер этмеге чаптылар.
9. Апансыздан Исанынъ Озю оларнынъ къаршысына чыкъып:– Мерабанъыз! – деди. Къадынлар Онынъ янына чапып бардылар ве аякъларыны къучакълап, теменна эттилер.
10. Иса оларгъа:– Къоркъманъыз! Барып, къардашларыма айтынъыз, Галилеягъа барсынлар. Анда олар Мени корерлер, – деди.
11. Къадынлар ёлда олгъанда, къабирни къоругъан бир къач къаравул барып, баш руханийлерге олгъан шей акъкъында хабер эттилер.
12. Олар акъсакъалларнен топланып, акъыл таныштылар ве аскерлерге чокъ пара берип:
13. – Биз гедже юкълагъан маальде Онынъ шегиртлери келип, джеседини хырсызлап кеттилер, – денъиз, – деп оларны огреттилер.
14. – Эгер де бу иш акимнинъ къулагъына етсе, бизлер оны ишандырырмыз ве сизлерни белядан къуртарырмыз.
15. Аскерлер акъчаны алып, баш руханийлер оларны огреткени киби яптылар. Бу хабер еудийлер арасында кенъ даркъалып, бугуньки куньлергедже яшап кельмекте.
16. Он бир шегирт исе Галилеягъа, Иса оларгъа буюргъан дагъгъа кеттилер.
17. Олар Исаны корип, Онъа табындылар. Базылары исе шубелендилер.
18. Иса оларгъа якъынлашып, лафыны башлады:– Манъа кокте де, ерде де бутюн акимиет берильди.
19. Шунынъ ичюн барынъыз! Эписи халкълардан адамларны Меним шегиртлерим япынъыз! Оларны Коклердеки Баба, Огъул ве Мукъаддес Рух адынен сувгъа батырып чыкъарынъыз ве Мен сизлерге буюргъан эр шейни тутмагъа оларгъа огретинъиз! Мен исе эр вакъыт, дюньянынъ сонъунадже сизлернен!

Mark I
1. Алланынъ Огълу Иса Месих акъкъында Къуванчлы Хабернинъ башланувы.Ешая пейгъамбер китабында Алланынъ бойле сёзлерини язгъан:«Мына, Мен Сенинъ огюнъден хаберджимни ёллайым.О, сенден эвель барып, Сенинъ ёлунъны азырлайджакъ.
2. Сахрада онынъ сеси янъгъырайджакъ:„Раббининъ ёлуны азырланъыз,кечеджек ерлерини тюм-тюз этинъиз!”»
3. Бойлеликнен, сахрада Ягъя пейда олды. О, адамларны, гуналарынынъ багъышланмасы ичюн тёвбе этип, сувгъа батырылып чыкъармагъа огрете ве сувгъа батырып чыкъара эди.
4. Бутюн Еудие мемлекетинден ве Ерусалим шеэринден адамлар Ягъягъа келе эдилер. Олар озь гуналарыны айта эдилер. О исе, кельгенлерни Иордан озенининъ сувуна батырып чыкъара эди.
5. Ягъя деве юнюнден орюльген урба, белинде мешин къушакъ такъып юре эди. Ашагъан ашы – чегертки ве кийик бал эди.
6. О, шойле хитап этип айта эди:– Меним пешимден менден де Къудретлиси келеята. Мен, эгилип, Онынъ аякъкъапларынынъ багъыны чезмеге биле ляйыкъ дегилим.
7. Мен сизлерни сувгъа батырам, О исе, сизлерни Мукъаддес Рухкъа батыраджакъ.
8. О куньлерде Галилеянынъ Назарет шеэринден Иса келип чыкъты. Ягъя Оны Иордан озенине батырып чыкъарды.
9. Иса сувдан чыкъкъанда, кок ярылды да, о, Алла Рухуны корьди. Рух гогерджин киби Исагъа эне эди.
10. Коклерден:– Сен Меним севимли Огълумсынъ, Сенден пек мемнюним, – деген бир сес эшитильди.
11. Шу ань Рух Исаны сахрагъа алып барды.
12. Анда къыркъ кунь девамында Иблис Оны сынавгъа огъратты. Иса кийик айванлар арасында яшады. Онъа мелеклер хызмет эттилер.
13. Ягъя зиндангъа тюшкен сонъ, Иса Галилеягъа кельди. О, Алладан Къуванчлы Хаберни даркъатып юре эди.
14. – Вакъты-саати кельди! Алла Падишалыгъы якъынлашты! Тёвбе этинъиз, Къуванчлы Хаберге инанынъыз! – дей эди Иса.
15. Иса, Галилея голю боюндан кечеяткъанда, Симоннынъ, къардашы Андрейнен берабер балыкъ сачмаларыны гольге аткъаныны коре. Олар балыкъчы эдилер.
16. Иса оларгъа:– Меним артымдан юрюнъиз. Шимди сиз балыкъ дегиль де, инсан тутаджакъсынъыз, – деди.
17. Агъа-къардашлар аман сачмаларыны ташлап, Исанынъ пешинден кеттилер.
18. Бираз юрген сонъ, Иса Зебедайнынъ огълу Якъупны ве онынъ къардашы Юханны корьди. Олар къайыкъ ичинде отурып балыкъ сачмаларыны тюзете эдилер.
19. Иса агъа-къардашны чагъырды, ве олар, бабалары Зебедайны ыргъатларнен берабер къайыкъта къалдырып, Онынъ пешинден кеттилер.
20. Олар Кафарнаум шеэрине кельген сонъ, биринджи раатлыкъ куню Иса синагогагъа кирип, адамларны огретип башлады.
21. Онынъ айткъан сёзлерини эшиткенлер эписи шашып къала эдилер. Чюнки О, Къанун оджалары киби дегиль, буюк къудрет берильген адам киби огрете эди.
22. Шу арада синагогагъа джин ургъан бир адам кире.
23. – Эй, назаретли Иса, Сен бизден не истейсинъ? Бизни гъайып этмек ичюн кельдинъми? Мен Сенинъ ким олгъанынъны билем! Сен Алланынъ Азизисинъ! – деп къычырды о.
24. Иса джинге шойле эмир этти:– Сус да, бу адамдан чыкъ!
25. Джин адамны сарсытып, къаба бир сеснен багъырып, онынъ ичинден чыкъты.
26. Буны корьгенлер эписи шашып къалдылар. Бир-биринден:– Бу насыл шей? – деп сорай эдилер. – Насылдыр бир яп-янъы огретюв... Онынъ къудрети о къадар буюк ки, О, арам рухларгъа эмир эте, олар исе Онъа бойсуналар.
27. Онынъ акъкъында хабер бутюн Галилея топракъларына тез-тез даркъалды.
28. Иса синагогадан чыкъар-чыкъмаз, Якъуп ве Юханнен берабер Симон ве Андрейнинъ эвине кирдилер.
29. Симоннынъ къайнанасы юксек сыджакънен хаста ята эди. Шуны ашыкъып Исагъа айттылар.
30. О, хастанынъ янына барып, оны къолундан тутып турсатты. Къадыннынъ сыджагъы шу дакъкъасы тюшти. О турып, оларгъа софраны донатты.
31. Акъшам олып, кунеш къонгъан сонъ, бутюн хасталарны ве джин ургъанларны Исанынъ огюне кетирдилер.
32. Бутюн шеэр эалиси оларнынъ къапусы огюне топланды.
33. Иса чешит тюрлю хасталарны тедавийледи, чокъ шейтанларны къувып чыкъарды, амма оларгъа ич бир шей айтмагъа ясакъ этти, чюнки олар Онынъ ким олгъаныны бильдилер.
34. Саба, танъ атмаздан эвель турып, Иса эвден чыкъты ве адам олмагъан бир ер тапып, дувалар окъуп башлады.
35. Симон, аркъадашларынен берабер, Исаны эр ерде къыдырып башладылар.
36. Оны тапып:– Эписи Сени къыдыралар, – дедилер.
37. – Айдынъыз, башкъа ерлерге барайыкъ, – деди оларгъа Иса. – Къомшу къасабаларгъа барып, анда да Алланынъ Сёзюни анълатаджагъым, чюнки Мен шу макъсатнен ёлгъа чыкътым.
38. Бойледже, Иса, оларнынъ синагогаларында Алланынъ Сёзюни анълатып ве шейтанларны къувып чыкъарып, бутюн Галилея топрагъыны айланып чыкъты.
39. Куньлернинъ биринде Исагъа бир адам кельди. Онынъ бутюн тенини арам лепра хасталыгъы баскъан. О, Исанынъ янына барып, тиз чёкип ялварды:– Эгер истесенъ, мени эляллап тедавийлерсинъ.
40. Иса оны аджыды, къолуны узатып хастагъа тийди де, шойле деди:– Мен истейим, сени эляллап тедавийлейим.
41. Шу дакъкъасы лепра хасталыгъы ёкъ олып, о, элял олды.
42. Иса исе, оны сертликнен тенбилеп:– Сакъын, кимсеге бир шей айтма! Руханийге барып корюн де, тедавийленгенинъ ичюн Муса буюргъан шейни бер де, о, эписине шаатлыкъ олсун, – деди.
43. Амма о адам кетип, озюнен олгъан вакъианы орталыкъкъа даркъатып башлады. Нетиджеде, Иса энди шеэр ичинде ачыкъ юрип оламады ве адам олмагъан ерлерде къалды. Онъа анда да адамлар эр ерден келе эдилер.

Mark II
1. Бир къач куньден сонъ Иса кене Кафарнаум шеэрине кельди. О, энди эвде олгъаныны эшитип,
2. о къадар чокъ адам топланды ки, къапунынъ огюнде, азбарда биле ер ёкъ эди. Иса оларгъа Алланынъ Сёзюни анълата эди.
3. Шу арада дёрт адам Онъа паралич ургъан бир инсанны котерип кельдилер.
4. Адам чокълугъындан Исагъа якъынлашмакъ имкяныны тапалмай, олар Онынъ тёпесинде эвнинъ дамыны ачып, хастаны яткъан тёшеги устюнде яваштан Исанынъ янына тюшюрдилер.
5. Иса, оларнынъ иманыны корип, хастагъа:– Огълум, гуналарынъ багъышланды! – деди.
6. Бу ерде бир къач Къанун оджалары да отура эдилер. Олар ичинден шойле тюшюндилер:
7. «Бу адамнынъ айткъанлары недир? Бойле сёзлер куфюрдир! Гуналарны Алладан башкъа ким багъышлай биле?»
8. Иса бир кереден Озь рухунен оларнынъ фикирлерине далды да, оларгъа шойле деди:– Сизинъ юреклеринъиздеки тюшюнджелер недир!
9. Хастагъа айтыладжакъ сёзлерден къайсы къолайджа: «Гуналарынъ багъышланды», – я да «Тур, тёшегинъни ал да, бар», – демекми?
10. Амма, Инсан Огълунынъ ер юзюнде гуналарны багъышламагъа къудрети олгъаныны да билинъиз! – деди. Сонъ хастагъа:
11. – Санъа айтам: еринъден тур, тёшегинъни ал да, эвинъе кет! – деди.
12. Адам шу дакъкъасы турды, тёшегини котерди ве эписининъ козю огюнде чыкъып кетти. Буны корьгенлер шашып къалдылар.– Биз бойле шейлерни ич бир вакъыт корьмедик! – деп, Аллагъа шукюрлер эттилер.
13. Иса кене Галилея голю боюна кетти. Халкъ Онынъ янында топлана эди, Иса оларны огретип юрди.
14. Шу ерлерден кечкенде, Иса салым топлангъан еринде отургъан Алфейнинъ огълу Левийни корьди.– Меним артымдан юр! – деди онъа Иса. Левий турып, Исанынъ артындан кетти.
15. Сонъ Иса Левийнинъ эвинде эди. Бир софра башында Онен ве Онынъ шегиртлеринен берабер чокъ салым топлайыджылары ве гунакярлар да ашап-ичип отура эдилер. Онынъ артындан юргенлернинъ сайысы ёкъ эди.
16. Исанынъ салым топлайыджылары ве гунакярларнен отурып ашап-ичкенини корьген фериселер ве Къанун оджалары Онынъ шегиртлерине:– Бу насыл шей? О салым топлайыджылары ве гунакярнен ашап-ичип отура да! – дедилер.
17. Буны эшиткен Иса оларгъа шойле деди:– Эким сагъламларгъа дегиль, хасталаргъа керек. Мен инсафлы адамларны дегиль, гуналыларны чагъырмагъа кельдим.
18. Бир кунь Ягъянынъ шегиртлери ве фериселер урф-адет боюнджа аштан-сувдан вазгече эдилер. Адамлар, Исагъа келип, бойле суаль бердилер:– Ягъянынъ ве фериселернинъ шегиртлери аштан-сувдан вазгечкенде, Сенинъ шегиртлеринъ ашап-ичип юргенлери недир?
19. Иса оларгъа шойле джевап берди:–Тойгъа чагъырылгъан киевнинъ мусафирлери, киев оларнен олгъанда, ашны ред этерлерми? Ёкъ, киев оларнен олгъандже, ашап-ичерлер!
20. Амма ойле куньлер келеджек ки, киевни араларындан аладжакълар, иште о вакъыт олар аштан вазгечеджеклер.
21. Кимсе эски урбагъа янъы парчадан ямав къоймаз, чюнки янъы ямав эски урбадан йыртылып, тешикни даа бетер алгъа кетирир.
22. Эм, кимсе яш шарапны эски мешин торбаларына толдурмай, чюнки яш шарап джарты торбаны да йыртаджакъ, шарап да бозуладжакъ, торба да гъайып оладжакъ. Яш шарапны янъы мешин торбаларгъа толдуралар.
23. Раатлыкъ куньлерининъ биринде Иса богъдай тарласындан кечип кетеяткъан. Онынъ шегиртлери ёл бою башакъларны къопарып башлайлар.
24. Буны корьген фериселер Исагъа:– Бакъ сен оларны! Раатлыкъ куню ясакъ этильген шейлерни не ичюн япалар?
25. Иса оларгъа шойле джевап берди:– Сиз Давут падиша ве онынъ адамлары ач ве мухтадж олгъанда не япкъанлары акъкъында окъумадынъызмы?
26. О, Авиатар баш руханий олгъан заманда Алланынъ Эвине кирип, тек руханийлерге ашамагъа мумкюн олгъан теклиф пителерини ашагъан ве адамларына да берген.
27. Сонъ Иса шойле дей:– Инсан раатлыкъ куню ичюн дегиль, раатлыкъ куню инсан ичюн яратылгъан.
28. Шунынъ ичюн Инсан Огълу – раатлыкъ кунюнинъ де Раббисидир.

Mark III
1. Иса кене синагогагъа кире. Анда бир къолу къуругъан адам бар экен.
2. Раатлыкъ куню бу сакъатны тедавийлер экенми, деп, Оны къабаатламакъ ичюн, артындан бакъып тура эдилер.
3. Иса, къолу сакъат олгъан адамгъа:– Ортагъа чыкъ! – деди.
4. Сонъ оларгъа бойле суаль берди:– Раатлыкъ куню яхшылыкъ я да яманлыкъ япмакъ мумкюнми? Къанун нени рухсет эте? Джан къуртармакъмы я да ольдюрмекми?Олар индемедилер.
5. Иса адамларнынъ о къадар таш юрекли олгъанларына къайгъырып, этрафына кедер ве ачувнен бакъты. Къолу сакъат адамгъа исе:– Къолунъны узат! – деди. О, сакъат къолуны узаткъанынен, къолу тюзельди.
6. Фериселер исе кетип, шу саат Ироднынъ тарафдарларынен бирликте топлашып, Исаны насыл этип ольдюрмеге акъыл таныштылар.
7. Иса шегиртлеринен берабер голь тарафкъа ёл алды. Онынъ артындан Галилея ве Еудиеден пек чокъ адам юре эди.
8. Онынъ япкъанларыны эшитип, тап Ерусалим, Идумея, Иордан аркъасындан, Тир ве Сидон виляетлеринден адам акъынтысы келип етти.
9. Къалабалыкъта сыкъылып къалмамакъ ичюн, Иса шегиртлерине бир къайыкъ азырламакъ керегини айтты.
10. Чокъ адамны тедавийлегенини билип, чешит хасталыкъларгъа огърагъанлар бир-бирини итеклеп Онъа токъунмакъ истей эдилер.
11. Джинлер Оны корьгенде, ерге йыкъылып:– Сен – Алла-Таалянынъ Огълусынъ, – деп къычырдылар.
12. Амма Иса, Озю ким олгъаныны бильдирмеге кесен-кес ясакъ этти.
13. Ондан сонъ Иса дагъ устюне чыкъып, шегиртлеринден Озю сайлап алгъанларыны чагъырды. Олар Исанынъ янына кельдилер.
14. Иса, янында бутюн вакъыт олсунлар, Алла Сёзюни даркъатсынлар ве инсанлар ичинден джин къувмакъ къудретини алсынлар деп, Озюне он эки эльчи сайлап алды.
15. О, он эки шегирт сайлагъанларнынъ адлары: Симон (Иса онъа Пётр адыны берди),
16. Зебедай огълу Якъуп, онынъ къардашы Юхан (Иса оларгъа Боанергес, я да «Гурюльдюнинъ огъуллары» адыны берди),
17. Андрей, Филип, Бартоломай, Матта, Тома, Алфейнинъ огълу Якъуп, Фадда, Симон Ветанпервер
18. ве сонъундан Исагъа хаинлик япкъан Иуда Искариот.
19. Бундан сонъ Иса эвине къайта. Анда кене о къадар адам топланды ки, оларгъа бир тилим отьмек ашамагъа биле вакъыт олмады.
20. Исанынъ якъын адамлары буны эшитип:– О акъылдан азды, – деп, Оны алып кетмеге кельдилер.
21. Ерусалимден кельген Къанун оджалары исе:– Онынъ ичинде Беэльзебул шейтан бар! Шунынъ ичюн О, джинлерни джинлер башлыгъы къуветинен къувып чыкъара! – дедилер.
22. Иса исе, оларны янына чагъырып, кинаели икяелер айтып башлады:– Иблис Иблисни насыл къувып чыкъараджакъ?
23. Эгер бир падишалыкъ озь ичинден болюнсе, о падишалыкъ аякъта туралмаз.
24. Эгер бир эв озь ичинден болюнсе, о эв де аякъта туралмаз.
25. Эгер Иблис озюне къаршы чыкъса, о, аякъ устюнде туралмаз, амма онынъ сонъки куню якъынлашты.
26. Кимсе, кучьлю адамнынъ эвине кирип, онынъ малыны хырсызламаз. Амма башта кучьлю адамны багъласа, бутюн мал-мулькюни хырсызлап кетер.
27. Сизге догърусыны айтам: адамларнынъ япкъан гуналары ве айткъан куфюрликлери багъышланаджакъ.
28. Амма Мукъаддес Рухкъа айтылгъан куфюр сёзлер эбедий багъышланмайджакъ, о эбедий джезагъа махкюм этиледжек.
29. Иса бу сёзлерни айткъанынынъ себеби шунда ки, базылары:– Оны джин урды, – дей эдилер.
30. Исанынъ анасынен къардашлары келип чыкътылар. Озьлери эвге кирмейип, Оны чагъырмакъ ичюн адам ёлладылар.
31. Исанынъ этрафында пек чокъ адам бар эди. Олар Онъа:– Ананънен къардашларынъ ве къыз-къардашларынъ тышарыда турып, Сени чагъыралар, – дедилер.
32. Иса оларгъа:– Меним анам ве къардашларым кимдир? – деди.
33. Сонъ этрафында отургъанларгъа бакъып:– Мына, булар Меним анам ве къардашларым!
34. Ким Алланынъ ирадесини беджерсе, о Меним къардашым, къыз-къардашым ве анам, – деди.

Mark IV
1. Иса кене голь боюнда адамларны огрете эди. Онынъ янына о къадар чокъ адам топланды ки, Иса къайыкъкъа отурып сувгъа тюшмеге меджбур олды. Адамлар исе ялыда къалдылар.
2. Иса чокъ кинаели икяе айтып, халкъкъа насиатлар берди.
3. – Шуны динъленъиз, – деди Иса. – Бир урлукъ сачыджы тарлагъа чыкъа.
4. О урлукъ сачкъанда, базы урлукълар ёл кенарына тюше. Шу арада къушлар учып келелер де, урлукъларны чокъуп ёкъ этелер.
5. Башкъа урлукълар ташлы, топракъ аз олгъан ерге тюше ве тезден осип чыкъалар, чюнки топракъ бу ерде юфкъа экен.
6. Кунеш чыкъкъан сонъ исе, олар сарара-солалар ве яхшы тамыр атып оламагъанларындан, къурып къалалар.
7. Урлукъларнынъ бир къысмы тикенликке тюшкен экен, тикенлер тез оселер ве фиданларны богъып, гъайып этелер.
8. Яхшы топракъкъа тюшкен урлукълар исе чыкътылар ве буюк олып осьтилер, яхшы берекет бердилер: бир урлукътан отуз къат, башкъалары алтмыш ве дигерлери юз къат арткъач берекет кетирдилер.
9. – Къулагъы барлар буны эшитсинлер! – деди Иса.
10. Адамлар даркъалып, Исанынъ янында тек он эки шегирти ве Онынъ артындан эр вакъыт юргенлер къалгъанда, олар Исадан кинаели икяелернинъ манасыны сорадылар.
11. Иса оларгъа:– Алла Падишалыгъынынъ сыры сизге белли. Тышарыда къалгъанлары исе эр шейни кинаели икяелер ярдымынен анълайлар.
12. Оларгъа кинаели икяелерни айтылгъанынынъ макъсады шундадыр:«Олар, козьлеринен бакъып – корьмесинлер,къулакъларынен эшитип – анъламасынлар,сонъ тёвбе этмесинлер, гуналары багъышланмасын!»
13. Бу кинаели икяени анъламадынъызмы? Ойле олса, башкъа икяелерни насыл анълайджакъсыз? – деди оларгъа Иса.
14. – Урлукъ сачыджынынъ сачкъаны – Алланынъ Сёзюдир.
15. Базы адамлар ёл кенарындаки топракъкъа ошайлар. Олар сёзни динълегенде, Иблис бирден келип, бу адамларнынъ юрегине сачылгъан сёзни – урлукъны – хырсызлап кете.
16. Дигерлери, урлукъны алгъан, ташлы топракъкъа ошайлар. Олар, сёзни эшитип, оны тезликнен ве къуванчнен къабул этелер.
17. Олар, де бир шейге, де башкъа шейге дикъкъат этип, урлукъкъа тамыр атмагъа бермейлер. Оларнынъ башына шу сёз ичюн къаза-беля кельсе, олар аман ёлундан къайталар.
18. Башкъалары исе, урлукъны алгъан, тикенли топракъ киби: олар сёзни эшителер,
19. амма аят къасеветлери, зенгинликнен алданув ве башкъа шейлер истеклери келип, сёзни бастыралар, ве урлукълар берекетсиз къалалар.
20. Урлукъны алгъан, яхшы топракъкъа ошагъан адамлар да бар. Олар, сёзни эшитип, оны къабул этелер. Олардан базылары отуз къат, башкъалары алтмыш къат ве дигерлери юз къат берекет берелер.
21. Иса сёзюни девам этти:– Чыракъны эвге кетирип, оны къопкъа, я да ятакъ тюбюне къоярсызмы? Ёкъ, оны къандиль устюне къоялар!
22. Эр бир шей озь вакътында айтылмакъ ичюн, гизлене. Эр бир шей, озь вакътында чыкъарылмакъ ичюн, сакълана.
23. Къулагъы барлар буны эшитсинлер!
24. Иса сёзюни девам этти:– Эшиткенинъизге дикъкъат этинъиз. Сиз насыл ольчев иле ольчесенъиз, сизге де айны шу ольчевнен ольчеп бериледжек. Даа къошып бериледжек.
25. Кимде бар олса, онъа даа бериледжек. Кимде ёкъ олса, олгъаны да тутып алынаджакъ.
26. Сонъ Иса шойле деди:– Алланынъ Падишалыгъы бунъа ошай:Бир адам топракъкъа урлукъ сача.
27. О, гедже юкълап, куньдюз тура. Урлукънынъ насыл осип-узангъанындан онынъ хабери ёкъ.
28. Топракъ озь-озюнден башта ешиль сапчыкъны, сонъ башакъны, ондан сонъ башакъта толгъан ашлыкъны чыкъара.
29. Ашлыкъ пишкен сонъ, адам оракъны къолуна ала – берекетни джыймагъа вакъыт кельди.
30. Сонъ Иса шойле деди:– Алла Падишалыгъыны ненен къыяслайыкъ? Оны насыл кинаели икяенен ифаделейик?
31. Мына, Алланынъ Падишалыгъы бир хардал урлугъына ошай: оны топракъкъа сачкъанда, ер юзюнде бу урлукътан да юфакъ урлукъ олмай.
32. Амма, сачылгъан сонъ ойле осип котериле ки, бостандаки бутюн осюмликлерден юксек ола. Онынъ пытакълары о къадар буюк олалар ки, къушлар оларнынъ салкъынында юва къуралар.
33. Иса, даа чокъ кинаели икяелер айтып, адамларгъа, сыгъдыргъанлары къадар, Алланынъ Сёзюни анълата эди.
34. О, эр шейни кинаели икяелернен айта эди. Тек шегиртлеринен бир Озю къалгъанда, оларгъа бу шейлерни ачыкъ анълата эди.
35. Шу куню акъшам устю Иса шегиртлерине:– Гольнинъ о бир ялысына ялдап кечейик, – деди.
36. Олар, адамларны къалдырып, къайыкъта отургъан Исаны озьлеринен берабер алдылар. Янларында башкъа къайыкълар да бар эди.
37. Сонъ бирден ойле бир кучьлю фуртуна къопты ки, далгъалар къайыкъкъа урулып, оны толдураята эдилер.
38. Иса исе, къайыкънынъ къуйругъы тарафында, башыны ястыкъкъа къойып, юкълай эди. Шегиртлери Оны уятып:– Оджам! Биз сувгъа баткъанымыз Сен ичюн эп бирми? – дедилер.
39. Иса уянып, еринден турды да, фуртуна елине:– Токъта! – деди ве гольге тынчланмагъа эмир этти. Шу ань ель тынды, ве гольге тынчлыкъ чёкти.
40. Ондан сонъ О, шегиртлерине:– Не ичюн сизлер бойле къоркъакъсынъыз? Сизинъ иманынъыз къаерде? – деди.
41. Шегиртлери исе къоркъып ве шашып къалдылар. Бир-бирлеринден:– Кимдир бу я? Ель де, голь де Онъа бойсуналар! – деп сораштылар.

Mark V
1. Олар гольнинъ къаршы тарафындаки герасалыларнынъ юртуна келип чыкътылар.
2. Иса къайыкътан тюшкенинен, бирден Онъа таба шу ердеки къабирлернинъ арасындан джин ургъан бир адам чыкъты.
3. Мезарлыкъта яшагъан бу адамны кимсе зынджырларнен биле багълап оламай эди.
4. Оны чокъ керелер зынджырларнен багълап, аякъларына бугъавлар кирсетселер де, о зынджырларны узип, бугъавларны сындырып ташлай эди. Онъа кимсенинъ кучю етмей эди.
5. Гедже-куньдюз токътамайып, къабирлер арасында, къырлар устюне чыкъып, озюни ташларнен урып, багъырып юре эди.
6. О, Исаны узакътан корип, чапып кельди де, Онынъ аякълары огюне бель букип,
7. бар сесинен ялварды:– Эй Иса, Юдже Алланынъ Огълу, менде не ишинъ бар? Алланынъ акъкъы ичюн, мени къыйнама!
8. – Чюнки Иса джинге: «Эй, джин, бу адамдан чыкъып кет!» – деген эди.
9. Иса ондан:– Адынъ не? – деп сорады.– Адым Орду, чюнки бизлер чокъмыз, – деп джевап берди о.
10. Джинлер, Иса оларны бу юрттан айдап чыкъармамасы ичюн Онъа чокъ ялварды.
11. Шу ерлердеки бир байыр тёпесинде буюк бир домуз сюрюси отлап юре эди.
12. Джинлер, Исагъа ялварып:– Бизни бу домузларгъа ёлла, оларгъа кирейик, – дедилер.
13. Иса оларгъа рухсет берди. Джинлер исе, шу адамдан чыкъып, домузларгъа кирдилер. Сонъ эки бинъге якъын домуз тик къая устюнден гольге секирип, сув ичинде богъулып ольдилер.
14. Домузларны отлаткъан адамлар къачып кетип, бу адисе акъкъында шеэрде ве онынъ этрафларындаки къасабаларда биле айтып чыкътылар. Бутюн адамлар не олгъаныны бакъмагъа кельдилер.
15. Олар Исанынъ янына келип, бакъсалар: анавы, бир орду джин ургъан адамнынъ акъылы озюне кельгенини, озю де кийинип-къушанып отургъаныны корип, пек къоркътылар.
16. Бу вакъианы корьгенлер о адам джинлеринден насыл къуртулгъаныны ве домузлар неге огърагъанлары акъкъында халкъкъа тариф эттилер.
17. Онынъ ичюн бу ернинъ сакинлери Исаны оларнынъ юртундан кеткенини истедилер.
18. Иса къайыкъкъа тюшкенде, джинлеринден къуртулгъан адам Онен берабер кетмеге рухсет сорай.
19. Амма Иса разылыкъ бермеди.– Озь эвинъе, якъынларынъа бар, Рабби сени аджып, сен ичюн не япкъаныны ве санъа мерамет косьтергенини оларгъа айтып бер, – деди онъа.
20. О адам кетти. Он Шеэр топракъларында, о, Иса онъа не япкъаныны айтып юре эди. Буны эшиткенлер шашып къала эдилер.
21. Иса къайыкъ ичинде отурып, кене шу гольнинъ башкъа ялысына баргъанынен, Онынъ этрафында чокъ адам топлангъан эди. Иса гольнинъ ялысында оларны окъута эди.
22. Шу вакъытта Онынъ янына синагога башлыкъларындан Яир адлы бир адам кельди. Исаны корьгенинен, Онынъ аякъларына йыкъылды да,
23. ярдым истеп ялварды:– Къызым олюм алында ята. Эвиме келип, онъа эллеринъни къойсанъ, о, сагъ къалып, тюзеледжек! – деди.
24. Иса онен берабер кетти. Онынъ артындан пек чокъ адам кеткени ичюн, этрафында буюк къалабалыкъ эди.
25. Оларнынъ арасында он эки йыл къан акъувынен чекишкен бир къадын бар эди.
26. О чешит экимлерден чокъ азап чеккен, бутюн мал-мулькюни масраф эткен, амма ич бир файда корьмеген, аксине, алы даа бетер олгъан.
27. Шу къадын, Иса акъкъында эшитип, адам къалабалыгъында Онынъ артындан барып, гизлиден Исанынъ кийимине тийди.
28. О, озюнджесине: «Эгер мен Онынъ урбасына биле тийсем, тюзелирим», – деп тюшюнген.
29. Шу ань къадыннынъ къан акъувы токътады. О, хасталыгъындан къуртулгъаныны бутюн беденинен дуйды.
30. Иса исе Озюнден кучь чыкъкъаныны дуйды. О, этрафындаки адамларгъа чевирилип:– Меним кийимлериме ким тийди? – деп сорады.
31. Шегиртлери Онъа:– Сенинъ эр тарафынъда адамлар къалабалыгъыны корип турасынъ ве даа, кийимлериме ким тийди, деп сорайсынъмы? – дедилер.
32. Амма Иса буны япкъан къадынны этрафында козьлеринен къыдыра эди.
33. Озюне не олгъаныны анълагъан къадын къоркъып-къалтырап Онынъ алдына кельди де, Исанынъ аякълары тюбюне озюни ташлап, бутюн акъикъатны Онъа айтып берди.
34. Иса исе онъа:– Къызым, сени иманынъ къуртарды. Тынчлыкънен бар ве хасталыгъынъдан азат ол,– деди.
35. Иса бу сёзлерни айткъанда, синагога башлыгъынынъ эвинден адамлар келип, онъа:– Къызынъ ольди. Оджаны къасевет эттирме, – дедилер.
36. Амма Иса, бу сёзлерге къулакъ асмай, синагога башлыгъына Яирге:– Къоркъма, тек инан! – деди.
37. Иса Пётр, Якъуп ве онынъ къардашы Юхандан гъайры Озюнинъ артындан кетмеге кимсеге рухсет бермеди.
38. Олар синагога башлыгъы Яирнинъ эвине келип чыкъкъанда, Иса анда шашкъынлыкъны ве кескин сеслернен такъмакълап агълагъанларны корьди.
39. Иса эвге киргенинен:– Сизлер неден кедерленесинъиз? Не ичюн агълайсынъыз? Бу бала ольмеген, о юкълап ята, – деди.
40. Онынъ устюнден кульгенлер де олды. Амма Иса, эписини тышарыгъа чыкъарып, тек къызчыкънынъ ана-бабасы ве Озь шегиртлеринен берабер, къызчыкъ яткъан одагъа кирди.
41. Анда баланынъ къолуны алды ве:– Талита, кум! – деди. Бу сёзлернинъ терджимеси: «Эй, къызчыкъ, санъа айтам: тур еринъден!» – демектир.
42. Къызчыкъ шу дакъкъасы еринден турды ве юрип кетти. О, энди он эки яшларында эди. Бу аджайип шейни корьген адамлар эписи шашып къалдылар.
43. Иса исе оларгъа:– Буны кимсе бильмесин, – деп, къатты эмир этти. Къызчыкъкъа да аш берильмесини буюрды.

Mark VI
1. Иса шу ерден чыкъып, Озь юртуна кельди. Шегиртлери де Онынъ артындан юре эдилер.
2. Раатлыкъ кунюнде Иса синагогада адамларны огрете эди. Оны динълегенлерден чокъ адамы шашып:– Бу бильгиге О къайдан малик олгъан экен? Онъа бойле акъылны ве бойле аджайип шейлерни япмакъ къуветини ким берген?
3. Мерьемнинъ огълу, Якъуп, Йосе, Иуда ве Симоннынъ агъасы, адий бир дюльгер Иса дегильми я? Онынъ къыз къардашлары да мында, бизим арамызда турмайлармы? – деди ве Исаны ред эттилер.
4. Иса исе оларгъа:– Пейгъамберге эр ерде урьмет этелер, тек озь ветанында, озь эвинде ве озь сой-сопларынынъ арасында Онынъ къадрине етмейлер, – деди.
5. Анда ич бир аджайип шей яраталмады. Тек бир къач хастагъа къолларыны тийдирип, оларны сагълам этти.
6. О, оларнынъ имансызлыгъына шашып къала эди.Иса кой-койден юрип адамларны огрете эди.
7. Он эки шегиртини янына чагъырып, оларны экишер-экишер болип халкъ арасына ёллады ве арам рухларны къувмакъ ичюн къудрет берди.
8. Оларгъа эмир этип:– Ёлгъа таякъларынъыздан гъайры ич бир шей: не торба, не пите, не де къушагъындаки бакъыр акъча алынмасын,
9. тек аякъларынъызгъа чарыкъ кийип чыкъынъыз, – деди.– Эки дане урба биле алманъыз.
10. Эгер бир де бир ерде эвге кирсенъиз, шу ерден чыкъмагъандже о эвде къалынъыз.
11. Эгер бир ернинъ адамлары сизни къабул этмеселер ве динълемеселер, шу ерден чыкъаяткъанда, аякъларынъыздан тозны къакъып кетинъиз. Бу, оларгъа къаршы шаатлыкъ олур, – деди Иса.
12. Бойлеликнен, шегиртлер ёлгъа чыкъып, халкъны тёвбе этмеге чагъырып юрдилер.
13. Баягъы джинлерни къувып чыкъардылар ве чокъ хасталарны зейтюн ягъынен сюртип тедавийледилер.
14. Ирод падиша да Иса акъкъында эшитти, чюнки Исанынъ намы белли олды, ве адамлар айта эдилер ки, «Сувгъа Батырыджы Ягъя тирильди! Шунынъ ичюн онда аджайип шейлер япмагъа кучю бар».
15. Башкъалары исе: «О – Ильяс», – деп сая, даа башкъалары: «О – эвельки пейгъамберлер киби бир пейгъамбердир», – дей эдилер.
16. Ирод исе, буны эшитип:– Бу, мен башыны кестирген Ягъядыр. О тирилип кельген, – деп тура эди.
17. Ирод озь къардашы Филипнинъ сабыкъ апайы олгъан Иродиягъа эвленген сонъ, Ягъяны зиндангъа ташлагъан эди.
18. Чюнки Ягъя Иродгъа:– Къанун боюнджа санъа бу къадынны апай этип алмагъа олмай, – деп, юре эди.
19. Иродия Ягъягъа тиш къайрап, оны ольдюрильмесини истесе де, озь ниетине еталмай эди,
20. чюнки Ирод Ягъянынъ инсафлы ве азиз адам олгъаныны билип, ондан къоркъа ве оны къорчалай эди. Ягъянынъ сёзлерини бегенип, динълей эди, амма бу сёзлер оны буюк бир шашкъынлыкъ ичинде къалдыра эдилер.
21. Бир куню къолай фырсат тапылды. Ирод догъгъан куню мунасебетинен озюнинъ буюклери, бинъбашлары ве Галилея башлыкълары ичюн зияфет япты.
22. Анда Иродиянынъ къызы келип оюнгъа тюшти. Онынъ ойнагъаныны эм Ирод, эм мусафирлер пек бегендилер. Сонъ падиша къызгъа:– Не истесенъ, исте, мен санъа беририм, – деди.
23. Эм сёз берди:– Менден не сорасанъ, береджем, падишалыгъымнынъ ярысыны биле беририм, – деди.
24. Къыз андан чыкъып, анасына:– Нени истейим? – деди.– Сувгъа Батырыджы Ягъянынъ башыны сора! – деди анасы.
25. Къыз шу ань падишанынъ янына чапып барып:– Манъа шимди Ягъянынъ башыны алып, бир табакъ устюнде кетирсинлер, – деди.
26. Падиша пек буюк къасеветке тюшти. Амма янында олгъан мусафирлер ве озюнинъ берген сёзю ичюн, къызнынъ риджасыны ред этмеге истемеди.
27. О, джеллятны йиберип, Ягъянынъ башыны кетирмесини буюрды. Джеллят зиндангъа барып, Ягъянынъ башыны кести
28. ве табакъ устюнде кетирип, къызгъа берди; къыз исе оны анасына алып кетти.
29. Ягъянынъ шегиртлери бу хаберни эшитип, онынъ джеседини келип алдылар ве дефн эттилер.
30. Эльчилер Исанынъ янына къайтып, насыл ишлер япкъанларыны, халкъкъа нелер огреткенлерини айтып бердилер.
31. Иса оларгъа:– Энди исе, тынч ве адам чокъ олмагъан бир ерге барынъыз да, бир озюнъиз къалып, раатланынъыз, – деди, чюнки келип-кеткенлернинъ чокълугъындан оларнынъ аш ашамагъа биле вакъты ёкъ эди.
32. Иса шегиртлеринен къайыкъкъа минип, адам олмагъан бир ерге ёл алды.
33. Амма адамлар оларнынъ кетеяткъанларыны корьдилер, ве чокъ адамлар Исаны таныдылар. Якъын шеэрлернинъ сакинлери джаяв ёлгъа чыкъып, Исанен шегиртлери бараяткъан ерге ялыдан чапып, олардан эвель етип кельдилер.
34. Иса къайыкътан чыкъкъанда, адамларнынъ чокълугъыны корип, оларны аджыды. Чюнки олар чобансыз къойларгъа ошай эдилер. Иса оларгъа чокъ шейлерни огретип башлады.
35. Баягъы вакъыт кечкен сонъ, шегиртлери Исанынъ янына келип:– Бу ерде кимсе яшамай экен, эм энди кеч олды.
36. Халкъны йибер, этрафтаки койлерге барып, озьлерине аш сатын алсынлар, чюнки оларнынъ ашамагъа ич бир шейлери ёкъ, – дедилер.
37. Иса исе:– Сизлер оларгъа аш беринъиз! – деди.– О къадар пара къайдан алайыкъ? Бу адамларны тойдурмакъ ичюн, бир чувал акъча керек! – дедилер Онъа.
38. Иса:– Не къадар отьмегинъиз бар? Барып бакъынъыз, – деди. Олар бакъып келип:– Беш дане отьмек ве эки дане балыкъ бар экен, – дедилер.
39. Иса шегиртлерине халкъны топ-топ этип ешиль отлар устюне отуртмакъны буюрды.
40. Адамлар юзер ве эллишер олып, группаларнен отурдылар.
41. Иса беш отьмекнен эки балыкъны алды ве козьлерини коклерге котерип шукюр дувасыны окъуды. Отьмеклерни болип, адамларгъа даркъатмакъ ичюн шегиртлерине берди. Эки балыкъны да эписине болип берди.
42. Эр кес ашап тойды.
43. Сонъ артып къалгъан отьмек парчаларынен ве балыкъларнен даа он эки сепет топладылар.
44. Отьмек ашагъанларнынъ арасында тек акъайлардан беш бинъ олгъан.
45. Бундан сонъ, Иса шегиртлерине, тез-тез къайыкъкъа отурып, гольнинъ къаршы ялысындаки Бетсайда шеэрине Ондан эвель кечмеге буюрды. Озю исе адамларны йибереджек эди.
46. Халкънен сагълыкълашкъан сонъ, Иса дува окъумагъа дагъгъа чыкъты.
47. Акъшам олгьанда, къайыкъ энди гольнинъ ортасында эди, Иса исе ялынъыз Озю ялыда къалды.
48. Ель шегиртлернинъ къайыгъына къаршы эсе эди. Иса оларнынъ къайыкъта ельге къаршы ялдап къыйналгъанларыны корип, танъ атмаздан О, сув устюне басып, шегиртлери тарафкъа ёл алды. Оларгъа якъынлашып, янларындан кечип кеткен киби олды.
49. Шегиртлер исе голь устюнде юрген Исаны корип, Оны хаялет беллеп, къычырышып башладылар.
50. Оны корьгенде эписининъ юреклери къоркъудан ойнады. Амма Иса шу ань оларгъа:– Джесюр олунъыз! Бу – Меним! Къоркъманъыз! – деди.
51. Шойле дегенинен, барып къайыкъкъа чыкъты. Шу дакъкъасы ель де тынды. Бу шей шегиртлерни даа бетер шашырды.
52. Чюнки олар отьмекнен олып кечкен аджайип адисени анъламадылар, юреклери де ачылмагъан эди.
53. Гольни кечип, олар Геннесаретте ялыгъа етип кельдилер ве анда токътадылар.
54. Къайыкътан тюшкенлеринен, адамлар оларны таныды.
55. Тезден бу хабер бутюн этрафкъа даркъалды. Исанынъ къайда олгъаныны эшиткенлер, хасталарны тёшеклер устюнде котерип кетире эдилер.
56. О къайда бармаса да – койлерде, шеэрлерде – адамлар хасталарны ачыкъ мейданларгъа чыкъарып яткъыза эдилер. Ондан исе, урбасынынъ бир этегине тиймек ичюн рухсет сорай эдилер. Онъа къол тийдирип олгъанлар эписи сагълам ола эдилер.

Mark VII
1. Исагъа Ерусалимден бир къач Къанун оджасы ве фериселер кельдилер.
2. Олар, Исанынъ шегиртлеринден базылары кирли къолларынен, я да эллерини ювмайып, отьмек ашагъанларыны корьгенлер.
3. Фериселер ве эписи еудийлер баба-деделерининъ урф-адетлерини сакълап, къолларыны яхшы этип ювмагъандже, аш ашамагъа отурмагъанлар.
4. Базаргъа барып кельген сонъ да, башта ювуналар, сонъ аш ашайлар. Шунынънен, пиалалар, бардакълар, бакъыр чанакъ-чёльмеклерни ве ятакъларны ювып, даа чокъ адетлерни кутелер.
5. Фериселер ве Къанун оджалары Исадан:– Сенинъ шегиртлеринъ баба-деделеримизнинъ адетлерини не ичюн сакъламайлар? Не ичюн ювулмагъан къолларынен отьмек ашайлар? – деп сорадылар.
6. Иса оларгъа шойле джевап берди:– Экиюзьлюлер! Ешая пейгъамбернинъ Язысында сизлер акъкъында айткъан сёзлери пек яхшы экен:«Бу халкъ Мени тильнен урьмет эте,юреклери исе Менден пек узакъ.
7. Бошуна Манъа табына олар,инсан эмирлерини берип огретелер».
8. Сиз Алланынъ эмирини быракъып, инсан урф-адетлерини тутасыз.
9. Усталыкънен Алланынъ эмирини четке чекип ташлайсыз да, озь урф-адетлеринъизни кутесиз, – деди Иса.
10. – Муса пейгъамбер шойле айткъан эди: «Бабасыны я да анасыны къаргъагъан адам ольдюрильсин».
11. Амма сиз: «Эгер бир адам ана я да бабасына: „Меним санъа береджек ярдымым – къурбан, Аллагъа багъышлангъан бахшыш”, – десе,
12. о ана-бабасына ич бир яхшылыкъ япмаса да ола», – дейсиз.
13. Шунынънен, сиз озюнъизнинъ урф-адетлеринъизнен Алланынъ Сёзюни ёкъ этесиз. Бунъа ошагъан даа чокъ шейлер япасыз.
14. Сонъ Иса бутюн халкъны янына чагъырып, шойле деди:– Эпинъиз Мени динъленъиз де, айткъанларымны анъламагъа тырышынъыз!
15. Тышарыдан инсан ичине кирген ич бир шей оны арам этип оламай. Аксине, адамнынъ ичинден чыкъкъан шей оны арам эте.
16. Иса, адамларнынъ арасындан чыкъып, эвге кирген сонъ, шегиртлери Ондан бу кинаели икяенинъ манасыны сорадылар.
17. О оларгъа:– Гъалиба сиз де ойле акъылсызларсынъыз? – деди. – Тышарыдан адамнынъ ичине кирген ич бир шей оны арам этип оламагъаныны анъламайсызмы?
18. Бу шейлер адамнынъ юрегине дегиль, ашкъазанына кире ве аякъёлгъа кете.Бунынънен Иса эписи ашларны элял этти.
19. Сонъ О:– Адамнынъ ичинден чыкъкъан шейлер исе оны арам этелер, – деди.
20. – Чюнки ичтен, я да инсаннынъ юрегинден яман фикирлер, ороспулыкъ, хырсызлыкъ, адам ольдюрюви,
21. аиле садыкълыгъыны бозув, ачкозьлюлик, яманлыкъ, алдав, ахлякъсызлыкъ, пахыллыкъ, куфюр сёзлер, менменлик, акъылсызлыкъ чыкъа.
22. Мына бу яманлыкъларнынъ эписи адамнынъ ичинден чыкъып, оны арам этелер.
23. Иса шу ерден чыкъып, Тир шеэри тарафкъа кетти. Анда О, бир эвге кирди ве буны ич кимсе бильмегенини истей эди, амма эп бир гизленип оламады.
24. Къызыны джин ургъан бир къадын, Иса акъкъында эшитип, тез-тез келип, Онынъ аякълары тюбюне йыкъылды.
25. Бу къадын Сурие-Феникеден олгъан ве еудий дегиль экен. Исагъа риджа этип, къызындан шейтанны къувып чыкъармасыны истеди.
26. Иса исе онъа:– Башта балалар тойсун. Балалардан отьмекни алып, копеклерге ташламакъ яхшы дегильдир, – деди.
27. Къадын Онъа:– Лафынъ догъру, Оджам, лякин копеклер де балалардан софра тюбюне тюшкен отьмек уфакъларыны ашайлар да, – деп джевап берди.
28. Иса къадынгъа:– Эвинъе бар, бу сёзлеринъ ичюн къызынъдан шейтан чыкъып кетти, – деди.
29. Къадын эвине кельгенде, къызыны, шейтандан къуртулып, тёшекте яткъаныны корьди.
30. Сонъ, Тир шеэринден къайткъанда, Иса Сидон шеэринден кечип, Он Шеэр тарафындан Галилея голюне барып чыкъа.
31. Исанынъ огюне бир сагъыр тильсизни кетирип, онъа къолларыны тийдиргенини истейлер.
32. Иса оны адамлар арасындан алып чыкъып, бир четке чеке де, пармакъларыны онынъ къулакъларына тыкъа, сонъ тюкюрип, хастанынъ тилине тийдире.
33. Ондан сонъ кокке бакъып, агъыр нефес алып:– Эффата! – деди. Бу сёзнинъ манасы «Ачыл!» демектир.
34. Шу дакъкъасы о адамнынъ къулакълары ачылды, тили къыбырдап башлады, ве айткъан сёзлери анълашылды.
35. Иса:– Бу аджайип шей акъкъында кимсеге айтманъыз, – деп буюрды. Амма О, не къадар: «Айтманъыз», – десе де, халкъ даа чокъ айтып юре эди.
36. Оларнынъ шашкъанларынынъ сынъыры ёкъ эди.– О, эр шейни яхшы япа, сагъырларны эшиттире, тильсизлерни исе лаф эттире, – дей эди олар.

Mark VIII
1. Шу куньлерде кене чокътан-чокъ адам топлангъан эди. Ашамагъа бир шей къалмагъаны ичюн, Иса шегиртлерини янына чагъырып:
2. – Халкъны аджыйым, чюнки учь кунь Меним алдымда туралар, ашамагъа исе ич бир шейлери ёкъ.
3. Эгер оларны эвлерине ач къалдырып йиберсем, ёлда такъаттан кесилирлер, чюнки базылары узакъ ерлерден кельгенлер, – деди.
4. Шегиртлери бунъа:– Оларны тойдурмакъ ичюн бу сахрада ким, къайдан шу къадар отьмек аладжакъ? – деп, джевап бердилер.
5. – Не къадар отьмегинъиз бар? – деп сорады Иса.– Еди дане, – деди шегиртлер.
6. Сонъ Иса халкъкъа ерге отурмакъны буюрды. Еди отьмекни алып, шукюр этип парчалады ве даркъатмакъ ичюн шегиртлерине берди. Шегиртлер халкъкъа даркъаттылар.
7. Оларда бир къач балыкъ да бар эди. Иса шукюр дувасыны окъуп, оларны да даркъаттырды.
8. Халкъ ашап тойды. Артып къалгъан кесеклерни джыйып, еди сепет толдурдылар.
9. Шу ерде дёрт бинъге якъын адам бар эди. Сонъ Иса адамларны йиберип,
10. Озю шегиртлеринен берабер тез-тез къайыкъкъа отурып, Далманута юртуна кельди.
11. Фериселер чыкъып, Онен давалашып башладылар. Оны сынамакъ ичюн, коктен бир бельги косьтермесини истей эдилер.
12. Лякин Иса, агъыр нефес алып, оларгъа:– Не ичюн бу несиль бельги талап эте? Сизлерге догърусыны айтам: бу несильге ич бир бельги косьтерильмейджек! – деди.
13. Сонъ, оларны къалдырып, кене къайыкъкъа минди ве къаршы ялыгъа ёл алды.
14. Исанынъ шегиртлери ёлгъа отьмек алмагъа унуткъанлар. Къайыкъта бир отьмектен башкъа бир шей къалмагъан.
15. Шу арада Иса, шегиртлерине эмирлер берип:– Манъа бакъынъыз, фериселер ве Ироднынъ маясындан сакъынынъыз! – деди.
16. Олар исе бир-бирине:– Буны айтты, чюнки бизим отьмегимиз ёкъ, – дедилер.
17. Иса, буны билип, оларгъа:– Сиз не ичюн озьара, янымызда отьмек ёкъ, дейсиз? Даа бир шей анъламайсынъызмы? Бунъа акъылынъыз етмейми? Юреклеринъиз даа кёрмы?
18. Козьлеринъиз бар, амма корьмейсизми? Къулакъларынъыз бар, амма эшитмейсизми? – деди. – Сиз хатырлап оламайсызмы?
19. Мен беш отьмекни парчалап, беш бинъ адамгъа болип бергенимде, сизлер ашап битирильмеген отьмекни къач сепетке джыйдынъыз?– Он эки сепет, – деди олар.
20. – Мен еди отьмекни парчалап, дёрт бинъ адамгъа болип бергенимде, къач сепет отьмек къалды?– Еди сепет, – дедилер.
21. – Ондан сонъ да анъламайсынъызмы? – деди оларгъа Иса.
22. Иса Бетсайда коюне кельгенде, Онынъ алдына бир кёр адамны кетирип, онъа тийгенини истедилер.
23. Иса, сокъурнынъ къолундан тутып, койнинъ ичинден алып чыкъты. Козьлерини тюкюриклеп, къолларыны онынъ башына къойды да:– Бир шейлер коресинъми? – деп сорады.
24. Сокъур башыны котерип:– Адамларны корем, олар тереклерге ошайлар, амма юрелер, – деди.
25. Иса даа бир кере кёрнынъ козьлерине къолларыны тийгизди. О, дикъкъатнен бакъып, эр шейни ачыкъ корьди, чюнки бутюнлей тедавийленди.
26. Иса оны эвине ёллагъанда:– Койге кирме, – деди.
27. Иса озь шегиртлеринен берабер Филипнинъ Кайсареясы этрафындаки койлерге кетти. Ёлда шегиртлеринден:– Адамлар Мени ким деп саялар? – деп сорады.
28. Шегиртлери:– Базылары Сени Сувгъа Батырыджы Ягъя, башкъалары – Ильяс, дигерлери исе – пейгъамберлерден бириси деп саялар, – дедилер.
29. Иса олардан:– Я сиз Мени ким деп саясыз? – деп сорады. Пётр Онъа:– Сен Месихсинъ, – деди.
30. Бундан сонъ Иса шегиртлерине Озю акъкъында кимсеге айтмагъа кесен-кес ясакъ этти.
31. Инсан Огълу чокъ азап чекеджеги, акъсакъаллар, баш руханийлер ве Къанун оджалары тарафындан ред этилип, ольдюриледжеги, амма учюнджи куню тириледжеги акъкъында Иса шегиртлерине огретип башлады.
32. Иса буны ачыкъ-айдын айта эди. Буны эшиткен Пётр, Исаны четке чекип, Оны азарлап башлады.
33. Амма Иса, айланып, шегиртлерине бакъты да, Пётрнынъ сёзюни болип:– Ёкъ ол козюмден, Иблис! Сен Алланынъ ишлерини дегиль, адам ишлерини тюшюнесинъ, – деди.
34. Сонъ Иса халкъны ве шегиртлерини янына чагъырып:– Ким Меним артымдан кетмеге истесе, озюнден вазгечип, озь хачыны котерип, Меним артымдан юрсюн.
35. Ким джаныны къуртармагъа истесе, оны джояджакъ. Ким Мен ве Къуванчлы Хабер ичюн джаныны берсе, джаныны къуртараджакъ.
36. Эгер инсан бутюн дюньяны запт этип, озь джанына зарар кетирсе, онъа бундан файда бармы?
37. Инсан, озь джаныны къуртармакъ ичюн, не берир?
38. Ким бу ороспу ве гунакяр несиль арасында Менден ве Меним сёзлеримден утанса, Инсан Огълу да, Алланынъ мукъаддес мелеклеринен берабер Бабасынынъ шерефи иле кельгенде, ондан утаныр, – деди.

Mark IX
1. Иса девам этти:– Сизлерге догърусыны айтам: бу ерде тургъанлардан базылары даа олюмни корьмегендже Алла Падишалыгъынынъ бутюн къудретинен келишини кореджеклер.
2. Алты кунь кечкен сонъ, Иса Пётр, Якъуп ве Юханны янына алып, юксек бир дагъгъа чыкътылар. Анда олардан гъайры кимсе ёкъ эди. Исанынъ бутюн корюнюши оларнынъ козьлери огюнде денъишти.
3. Онынъ урбасы йылтырап, къар киби беяз олды, ер юзюнде ич бир адам урбаны бойле агъартып оламаз эди.
4. Шу арада шегиртлерге Ильяс ве Муса корюнди. Олар Исанен субетлеше эдилер.
5. Пётр да Исагъа:– Равви, бу ерде бизге не яхшы я! Учь чалаш къурайыкъ да, бириси Санъа, бириси Мусагъа, бириси Ильяскъа олсун, – деди,
6. чюнки о, не айтаджагъыны бильмей эди, олар эписи пек къоркъкъан эдилер.
7. Шу вакъытта бир булут пейда олып, оларны кольгесинен къапатты. Булут ичинден:– Бу Меним севимли Огълумдыр, Оны динъленъиз! – деген бир сес кельди.
8. Бирден, шегиртлер этрафларына бакъкъанда, озьлерининъ янында Исадан башкъа кимсени корьмедилер.
9. Дагъдан тюшкенде, Иса оларгъа:– Инсан Огълу олюлерден тирильмегендже, бу корьген шейлеринъизни ич кимсеге айтманъыз, – деп буюрды.
10. Олар бу эмирге бойсунсалар да, олюмден тирильмек не экени акъкъында бири-биринен акъыл таныша эдилер.
11. Исадан:– Не ичюн Къанун оджалары: «Башта Ильяс кельмек керек», – дейлер? – деп сорадылар.
12. Иса оларгъа шойле деди:– Догъру, Ильяс эвель келип, эр шейни азырламакъ керек. Амма не ичюн Инсан Огълу чокъ азап чекип хорланаджакъ, деп язылгъан?
13. Мен сизге айткъаным шудыр: язылгъаны киби, Ильяс энди кельди, ве онынънен олар истегенлерини яптылар.
14. Иса, къалгъан шегиртлерининъ янына къайтып кельгенде, оларнынъ этрафында чокъ адам ве оларнен давалашкъан Къанун оджаларыны корьди.
15. Адамлар Исаны корип, къуванчлы шашкъынлыкънен Онынъ алдына чапып барып, селям бердилер.
16. Иса шегиртлеринден:– Сиз оларнен не акъкъында давалашасыз? – деп сорады.
17. Адамлардан бириси:– Оджам! Мен Санъа огълумны кетирдим; о тильсиз, чюнки онынъ ичине яман рух кирди.
18. Шейтан онъа уджюм эткенде, оны ерге йыкътыра, баланынъ агъзындан копюк чыкъа, о, тишлерини гъыджырдатып, къатып къала, – деди. – Сенинъ шегиртлеринъе, шейтанны къувып чыкъарынъыз, деп ялвардым, лякин олар беджералмадылар.
19. Иса:– Эй имансыз адамлар! Не вакъыткъадже Мен сизлернен оладжам? Не къадаргъадже сизлерге даянаджам? Баланы огюме кетиринъиз! – деди.
20. Баланы Исанынъ янына кетирдилер. Шейтан Исаны корьгенинен, баланы къалтыратып башлады. Огъланчыкъ ерге йыкъылып, юварланды, агъзындан исе копюк чыкъа башлады.
21. Иса онынъ бабасындан:– О, бу алгъа тюшкенинден не къадар вакъыт кечти? – деп сорады.– Балалыгъындан шойле, – деди бабасы.
22. – Баланы ольдюрмеге истеп, шейтан оны чокъ кере де атешке, де сувгъа ташлады. Эгер къолунъдан кельсе, бизлерни аджып, ярдым эт, – деди.
23. Иса онъа:– «Къолунъдан кельсе»?! Иманлы адам эр шейни япа билир, – деди.
24. Шу ань баланынъ бабасы:– Инанам! Иманым аз олса, ярдым эт! – деп къычырды.
25. Халкъ чапып келип топлангъаныны корьген Иса арам рухкъа эмир этти:– Эй, тильсизлик ве сагъырлыкъ руху, Мен санъа эмир этем: баладан чыкъ ве онъа къайтып кирме! – деди.
26. Шейтан, баланы бар кучюнен къалтыратып, айгъырып чыкъып кетти. Огъланчыкъ исе олю киби къыбырдамайып ята эди. Чокъ адам оны ольди деп сайдылар.
27. Амма Иса оны къолундан тутып котерди, бала аякъкъа турды.
28. Сонъ, Иса эвге киргенде, шегиртлери, О, бир озю къалгъаныны беклеп:– Не ичюн биз бу джинни къувып чыкъаралмадыкъ? – деп сорадылар.
29. Иса оларгъа:– Бойле джинлерни тек дува ярдымынен къувмакъ мумкюн, – деди.
30. Олар шу ерден кетип, Галилеядан кечтилер. Иса оларнынъ олгъан ерини бир кимсе бильгенини истемей эди.
31. О, шегиртлерини огретип, шойле деди:– Инсан Огълуны адамлар къолуна тутып береджеклер. Оны ольдюреджеклер. О, оледжек, амма учь куньден сонъ тириледжек.
32. Шегиртлер бу сёзлерни анъламай эдилер, амма Ондан сорамагъа къоркътылар.
33. Олар Кафарнаум шеэрине къайтып кельдилер. Эвде Иса шегиртлеринден:– Ёл бою сиз не акъкъында лаф эте эдинъиз? – деп сорады.
34. Олар индемедилер, чюнки ёлда, ким энъ буюк деп, давалашкъан эдилер.
35. Иса отурып, он эки шегиртини янына чагъырды:– Ким биринджи олмагъа истесе, эписинден сонъ олсун ве эписине хызмет этсин, – деди.
36. Сонъ бир баланы алып, оны оларнынъ арасына къойды. Баланы къучакълап, шегиртлерине:
37. – Ким бойле балалардан бирисини Меним хатырым ичюн къабул этсе, о Мени къабул эткен киби оладжакъ. Ким Мени къабул этсе, о тек Мени дегиль, Мени ёллагъанны да къабул этеджек.
38. Юхан Исагъа:– Оджам! Биз Сенинъ адынъ ярдымынен шейтанларны къувып чыкъаргъан бир адамны корьдик. О, бизнен берабер юрмегени ичюн, биз онъа бу шейни япмагъа ясакъ эттик, – деди.
39. Иса шойле деди:– Онъа ясакъ этменъиз! Чюнки Меним адым ярдымынен аджайип шей япкъан адам Мени бир кереден яманлап оламаз.
40. Ким бизге къаршы олмаса, о, бизим тарафымызда!
41. Ким сизге Меним адым ичюн, чюнки сиз Месихнинъ шегиртлери оласыз, бир мешребе сув ичирсе биле, догърусыны айтам: о, мукяфатсыз къалмаз.
42. Манъа инангъан бу кучюк балалардан бирисини ёлдан ургъан адамнынъ джезасы, онынъ бойнуна эшек айландыргъан дегирмен ташыны асып, денъизге ташлагъанындан да агъыр олур.
43. Эгер къолунъ сени ёлдан урса, оны кесип ташла! Сен сакъат олсанъ да, эбедий аяткъа киредженъ. Бу, эки къолунънен джеэннемге, сёнмеген атешке огърагъанынъдан яхшыдыр.
44. Эгер аягъынъ сени ёлдан урса, оны да кесип ташла! Сен чолакъ олсанъ да, эбедий аяткъа киредженъ. Бу, эки аякънен джеэннемге атылгъанынъдан яхшыдыр.
45. Эгер козюнъ сени ёлдан урса, оны оюп чыкъар. Сенинъ бир козюнъ олса да, Алланынъ Падишалыгъына киредженъ. Бу, эки козьнен джеэннемге атылгъанынъдан яхшыдыр.
46. Джеэннемде оларны кемирген къуртлар ольмейджек ве оларны якъкъан атеш сёнмейджек.
47. Эписи, тузнен темизленген къурбан киби, атешнен темизленеджеклер.
48. Туз – яхшы шей. Амма туз тузлугъыны джойса, онынъ лезетини насыл къайтараджакъсыз? Ичинъизде тузунъыз олсун! Ве бир-биринъизнен муаббет яшанъыз.

Mark X
1. Иса, о ерден чыкъып, Иордан озенининъ артындаки Еудие мемлекетине кельди. Онынъ этрафында кене де пек чокъ адам топланды. О, Озь адети боюнджа адамларны огрете эди.
2. Базы фериселер Оны сынамакъ ниетинен якъынлашып:– Къанун боюнджа акъайгъа озь апайындан айырылмакъ мумкюнми? – деп сорадылар.
3. Иса исе олардан:– Муса сизлерге не буюргъан эди? – деп сорады.
4. – Муса, акъай айырув къягъытыны язып апайындан айырылмагъа мумкюн деп, рухсет берген эди, – деди фериселер.
5. Иса оларгъа джевап берип:– Юреклеринъиз таш киби олгъаны ичюн, сизлерге бу эмирни язып къалдырды, – деди.
6. – Аслында, Алла дюньяны яраткъанда, адамларны «акъай ве апай этип яратты».
7. Шу себептен «акъай, ана-бабасыны къалдырып, озь апайына япышаджакъ,
8. ве олар экиси бир вуджут оладжакълар». Бойледже, олар энди эки дегиль, бир беден сайылалар.
9. Алла къошкъаныны адам айырмасын, – деди.
10. Эвге кельген сонъ, шегиртлери Исадан кене шу шейни сорадылар.
11. О, оларгъа:– Ким, озь апайындан айырылып, башкъасына эвленсе, о, сабыкъ апайына нисбетен аиле садыкълыгъыны боза, – деди.
12. – Апай да, озь акъайынен айырылып, башкъасына чыкъса, о да аиле садыкълыгъыны боза.
13. Исанынъ алдына, къолларынен тийип, хайыр дувасыны окъусын деп, балаларны кетире эдилер. Шегиртлер исе оларгъа ёл бермедилер.
14. Иса буны корьгенде, ачувланып:– Балаларгъа Манъа кельмеге ёл ачынъыз, оларны токътатманъыз, чюнки Алланынъ Падишалыгъы оларнынъкидир.
15. Сизлерге догърусыны айтам: ким Алланынъ Падишалыгъыны бала киби къабул этмесе, анда киралмайджакъ, – деди.
16. Сонъ, балаларны къучакълап, эллерини башларына къойып, хайыр дувасыны окъуды.
17. Иса ёлгъа чыкъаяткъанда, кимдир чапып келип, Онынъ огюнде тиз чёкти ве:– Яхшы Оджам! Эбедий аяткъа насип олмакъ ичюн не япмакъ керек? – деп сорады.
18. Иса онъа:– Манъа не ичюн «яхшы» дейсинъ? Бир Алладан башкъа ич кимсе яхшы дегиль.
19. Сен эмирлерни билесинъ: адамнынъ джаныны алма, аиле садыкълыгъыны бозма, хырсызлама, ялан шаатлыкъ этме, алдатма, ана-бабанъны урьмет эт, – деди.
20. О адам, Исагъа джевап къайтарып:– Оджам! Буларны эписини яшлыгъымдан берли япып келем, – деди.
21. Иса онъа бакъты ве бир кереден оны бегенди.– Санъа бир шей етишмей. Бар, бутюн мал-мулькюнъни сатып, акъчасыны фукъарелерге болип бер. О вакъыт зенгинлигинъ кокте оладжакъ. Сонъ кель де, артымдан юр, – деди.
22. Лякин, бу сёзлерни эшиткенинен, о адам къайгъы ичинде о ерден чыкъып кетти, чюнки онынъ байлыгъы буюк эди.
23. Иса, этрафына козь ташлап, шегиртлерине:– Зенгин адамларгъа Алла Падишалыгъына кирмеси агъыр! – деди.
24. Шегиртлер бу сёзлерни эшитип, шашып къалдылар. Иса исе, текрарлап:– Балаларым, Алла Падишалыгъына кирмеси пек агъыр!
25. Девенинъ ине тешигинден кечмеси, зенгин адамнынъ Алла Падишалыгъына киргенинден къолайдыр,– деди.
26. Шегиртлер даа бетер шашып, бир-биринден:– Ойле олса, ким къуртарыладжакъ экен? – деп сорадылар.
27. Иса, оларгъа козьлерини тикип:– Адамларгъа бунынъ имкяны ёкъ, лякин Алланынъ ярдымынен имкяны бар. Чюнки Алла ичюн эр шей мумкюн ола, – деди.
28. Пётр, сёз алып, Исагъа:– Мына, биз эр шейлеримизни къалдырып, Сенинъ артынъдан кеттик, – деди.
29. Иса онъа:– Сизлерге догърусыны айтам: ким Мен ве Къуванчлы Хабер ичюн эвини, агъа-къардашларыны, тата-къыз къардашларыны, ана-бабасыны, балаларыны, озь тарлаларыны ташлап кетсе,
30. о шимди, бу дюньяда, чекеджек зулумларнен берабер, юз кере зияде эвлер, агъа-къардашлар, тата-къыз къардашлар, аналар, балалар ве тарлаларгъа саип оладжакъ. Эбедий дюньяда исе эбедий аяткъа малик оладжакъ.
31. Лякин шимди биринджи олгъан чокъ адамлар сонъунда, сонъунда олгъанлар исе биринджи оладжакълар, – деди.
32. Энди олар Ерусалимге тараф ёл алдылар. Иса эписининъ огюнде кете эди. Шегиртлери теляшланып, башкъалары исе къоркъа-къоркъа Онынъ артындан юре эдилер. Иса он эки шегиртини янына чагъырып, кене Озюнен не оладжагъы акъкъында айтып башлады:
33. – Шимди биз Ерусалимге келип киреятамыз. Анда Инсан Огълуны баш руханийлер ве Къанун оджаларынынъ къолуна тутып береджеклер. Олар Оны олюмге укюм этип, Алланы бильмеген адамларына береджеклер.
34. Олар Оны масхара этип, онъа тюкюреджеклер, оны къамчылайджакълар ве ольдюреджеклер. Амма учюнджи куню О, тириледжек, – деди.
35. Зебедайнынъ огъуллары Якъуп ве Юхан, Исанынъ алдына келип:– Оджам, бир истегимиз бар, оны биз ичюн япкъанынъны пек истеймиз, – дедилер.
36. – Сизлер ичюн не япкъанымны истейсиз? – деп сорады Иса.
37. Олар:– Сен Улу олгъан сонъ, биримиз Сенинъ онъ тарафынъда, экинджимиз исе сол тарафынъда отургъанымызгъа разылыкъ бер, – дедилер.
38. Иса оларгъа:– Сизлер не истегенинъизни бильмейсиз. Мен ичеджек къадеден сиз ичип олурсызмы? Мен батып чыкъаджакъ терен сувларгъа сиз батып чыкъаджакъсызмы? – деди.
39. Олар:– Япармыз, – деп джевап бердилер. Иса исе оларгъа:– Сиз Мен ичкен къадеден ичеджексиз, Мен батып чыкъкъан терен сувларгъа батаджакъсыз.
40. Амма Меним онъ ве сол тарафымда отурмагъа разылыкъ бермек Меним къолумда дегиль. Бу ерлерни Алла кимге азырлагъан олса, олар отураджакълар.
41. Башкъа он шегирти буны эшитип, Якъуп ве Юхангъа ачувландылар.
42. Иса оларны янына чагъырып:– Сиз билесиз, башкъа миллетлернинъ башлыкълары оларакъ сайылгъан адамлар оларгъа башлыкъ япалар ве буюклери оларнынъ устюнде укюм сюрелер.
43. Амма сизлернинъ аранъызда бойле шей олмасын! Ким сизде буюк олмагъа истесе, сизге хызметчи олсун.
44. Ким исе сизлернинъ аранъызда биринджи олмагъа истесе, эписине къул олсун.
45. Чюнки Инсан Огълу да Озюне хызмет эттирмек ичюн кельмеди. О, Озю хызмет этмек ве Озь джаныны къурбан этип, чокътан-чокъларны къуртармакъ ичюн кельди, – деди.
46. Иса Ерихон шеэрине кельди. Сонъ О, шеэрден шегиртлеринен ве чокъ адамнен берабер чыкъып кетеяткъанда, Тимай огълу сокъур Бартимай, садакъа сорап, ёл кенарында отура эди.
47. О, назаретли Исанынъ кечип кеткенини эшитип:– Эй, Давут Огълу Иса! Манъа мерамет эт! – деп къычырды.
48. Чокъ адамлар онынъ агъзыны къапатмагъа истедилер, амма о, даа бетер къычырды:– Эй, Давут Огълу! Манъа мерамет эт!
49. Иса токътап:– Оны мында чагъырынъыз, – деди. Кёрны чагъырып, онъа:– Джесюр ол, еринъден тур! О, сени чагъыра, – дедилер.
50. Бартимай усть урбасыны чыкъарып четке атты, еринден сычрап турды да, Исанынъ янына барды.
51. Иса ондан:– Сен Менден не истейсинъ? – деп сорады.– Раввуни, козьлерим корьсюн! – деди кёр адам.
52. Иса онъа:– Бар, сени иманынъ къуртарды, – деди. Бартимай шу ань коре башлады ве Исанынъ артындан ёл бою кетти.

Mark XI
1. Ерусалимге якъынлашып, Зейтюн дагъынынъ этегинде ерлешкен Бетфаге ве Бетания койлерине кельгенде, Иса шегиртлеринден экисини ёллап:
2. – Къаршынъыздаки койге барынъыз. О ерге киргенинъизнен, ич кимсе минмеген, багълы тургъан яш эшекни тапарсыз. Оны чезип, мында кетиринъиз.
3. Эгер сизлерден: «Не япасыз?» – деп сорасалар, «О, Раббиге керек, О, оны тез къайтараджакъ»,– деп джевап беринъ, – деди.
4. Олар барып, сокъакъта къапугъа багълы тургъан эшекни таптылар. Оны чезип алгъанда,
5. шу ерде тургъан бир къач адам оларгъа:– Сиз не япасыз? Не ичюн бу эшечикни чезесиз? – дедилер.
6. Шегиртлер Иса буюргъаны киби джевап берген сонъ, адамлар оларны йибердилер.
7. Яш эшекни Исанынъ алдына алып кельдилер. Шегиртлер онынъ аркъасына озь урбаларыны къойдылар, Иса да устюне минди.
8. Чокъ адамлар озь кийимлерини ёлгъа тёшедилер. Башкъалары исе, тарладаки тереклерининъ пытакъларыны кесип, ёлгъа ташладылар.
9. Онынъ огюнде ве артында юргенлер:– Аллагъа шукюр! Раббининъ ады иле Келеяткъанны шуретленъиз!
10. Бабамыз Давутнынъ якъынлашкъан Падишалыгъыны шуретленъиз! Коклерде Аллагъа бинъ шукюрлер! – деп къычыра эдилер.
11. Иса Ерусалимге келип, Алланынъ Сарайына кирди. Эр шейни козьден кечирип, вакъыт энди кеч олгъанда, он эки шегиртинен берабер Бетаниягъа къайтып кельди.
12. Эртеси куню Бетаниядан чыкъкъанларында, Иса ач олды.
13. О, узакъта япракъларынен къаплангъан бир инджир терегини корьди. Бир де бир емиш тапылырмы, деп, терекнинъ янына кельгенде, япракълардан гъайры бир шей тапмады, чюнки инджир джыймагъа даа вакъыт кельмеген эди.
14. Иса терекке бакъып:– Энди сенинъ мейваларынъны ашагъанлар эбедиен олмасын! – деди. Шегиртлери де бу сёзлерни эшиттилер.
15. Сонъ олар Ерусалимге кельдилер. Алланынъ Сарайынынъ азбарына киргенде, Иса анда алыш-веришнен огърашкъанларны къувмагъа башлады. Акъча алмаштырыджыларнынъ масаларыны, гогерджин сатыджыларнынъ курсюлерини авдарып йиберди.
16. Сарайнынъ азбары ичинден бир шейни котерип кечмеге биле рухсет бермеди.
17. Иса огретип:– Языда: «Меним Эвим эписи халкълар ичюн Ибадет Эви деп адлансын», – деп язылмагъанмы? – деди. – Сизлер исе оны айдутлар къобасына чевирдинъиз!
18. Баш руханийлер ве Къанун оджалары буны эшитип, Исаны ольдюрмек ичюн чаресини къыдыра эдилер. Бутюн халкъ Онынъ огретювине шашкъаны ичюн, олар Ондан къоркъа эдилер.
19. Акъшам устю Иса шегиртлеринен берабер, шеэрден чыкъып кетти.
20. Саба олар кене инджир тереги янындан кечтилер. Бакъсалар, шу терек тамырындан башлап бутюнлей къурып къалгъан.
21. Пётр, эвельки вакъианы хатырлап, Исагъа:– Равви! Бакъса, Сен къаргъагъан инджир тереги къурып къалгъан, – деди.
22. Иса оларгъа джевап берип:– Аллагъа инанынъыз!
23. Сизлерге догърусыны айтам: эгер бириси мына бу дагъгъа: «Еринъден котерилип, денъизге атыл!» – десе, озь къальбинде ич шубеленмейип, айткъаны беджериледжегине инанса, айткъаны оладжакъ!
24. Шунынъ ичюн сизге Мен айтам: сиз дуваларынъызда не сорасанъыз, оны аладжагъынъызгъа инанынъыз ве истегинъиз ерине келир.
25. Дува окъуп тургъанынъызда, биревге ачувлы олсанъыз, оны багъышланъыз. Сонъ Коктеки Бабанъыз да сизлернинъ гуналарынъызны багъышлар.
26. Олар кене Ерусалимге кельдилер. Иса, Сарайынынъ азбарында айланып юргенде, Онынъ янына баш руханийлер, Къанун оджалары ве акъсакъаллар келип,
27. суаль бердилер:– Бу ишлерни япмагъа Сенинъ акъкъынъ бармы? Шуны япмагъа Санъа бу акъны ким берди? – дедилер.
28. Иса оларгъа шойле джевап берди:– Мен де сизлерге бир суаль береджем. Манъа джевап берсенъиз, Мен де бу ишлерни япмагъа насыл акъкъым олгъаныны сизлерге айтарым.
29. Ягъя халкъны сувгъа батырып чыкъаргъаны Алладан я да адамларданмы? Манъа джевап беринъ, – деди.
30. Олар озьара давалаша эдилер: «Эгер „Алладан”, – десек, О: „Не ичюн Ягъягъа инанмадынъыз?” – деп сорайджакъ.
31. „Адамлардан”, – десек исе...?»Амма олар халкътан къоркъа эдилер, чюнки эписи адамлар Ягъяны пейгъамбер деп сая эдилер.
32. Онынъ ичюн олар Исагъа:– Бильмеймиз, – дедилер. Иса да оларгъа:– Мен де буларны япмагъа насыл акъкъым олгъаныны сизлерге айтмам, – деп джевап берди.

Mark XII
1. Иса халкъкъа кинаели икяелер айтып башлады:– Бир адам юзюм багъы сачып, этрафыны къоралады, юзюмни сыкъмакъ ичюн чукъур къазды, къаравулламакъ ичюн бир къулле къурды да, багъыны юзюмджилерге кирагъа берип, озю ёлгъа чыкъты.
2. Мевсими кельгенде, берекеттен озюнинъ пайыны алмагъа юзюмджилерге бир хызметчисини ёллай.
3. Юзюмджилер исе оны тутып котеклейлер ве бир шей бермейип къайтарып йиберелер.
4. Багънынъ саиби даа башкъа бир хызметчисини оларгъа ёллай. Олар исе, онынъ башыны урып тешелер ве масхаралап къувалайлар.
5. Адам башкъасыны ёллай, оны ольдюрелер. О исе, хызметчилерини ёллай бере, амма юзюмджилер оларнынъ бирисини котеклей, дигерини ольдюре эдилер.
6. Багъ саибининъ даа бир адамы къала, о да, севимли огълу экен. О: «Огълумдан утанырлар», – деп, оны сонъунда да ёллай.
7. Лякин юзюмджилер бир-бирине: «Бу – мирасчы! Барып, оны ольдюрейик, ве бутюн мирас бизге къаладжакъ!» – дейлер.
8. Огълуны тутып ольдюрелер ве багъдан тышарыгъа чыкъарып ташлайлар.
9. Энди багънынъ саиби не япар экен? О, келип юзюмджилерни ольдюреджек, багъны исе башкъаларына береджек.
10. Сиз Языда:«Къуруджылар келишиксиз деп четке ташлагъан ташбинанынъ темельташы олды.
11. Козюмиз огюнде япылгъан аджайип шей –бу Алланынъ ишидир!» – окъумадынъызмы?
12. Буны эшитип, Исаны якъаламагъа истедилер, чюнки О, бу кинаели икяени оларгъа къаршы айткъаныны анъладылар. Амма халкътан къоркъкъанларындан, Онъа тиймейип кеттилер.
13. Исанынъ айткъан сёзлерине илишмек ичюн, янына бир къач ферисени ве Ироднынъ тарафдарларыны ёлладылар.
14. Олар келип:– Оджа, биз билемиз ки, Сен догъру адамсынъ, адамлар Сенинъ акъкъынъда не тюшюнгенлери ве адам муим я да муим олмагъаны Санъа эп бир. Адамларгъа Алланынъ ёлуны догъру огретесинъ. Сенджесине, императоргъа салым тёлемек мумкюнми, я мумкюн дегильми? Бизлер берейикми, я бермейикми? – деп сорадылар.
15. Иса, оларнынъ экиюзьлюлигини корип:– Не ичюн Мени сынайсыз? Манъа бир динар кетиринъиз, бир бакъайым, – деди.
16. Олар алып кельдилер. Иса:– Бу ресим ве язылар кимнинъки? – деп сорады.– Императорнынъ, – деди олар.
17. Иса оларгъа:– Императорнынъ акъкъыны императоргъа, Алланынъ акъкъыны Аллагъа беринъ, – деди.Буны эшиткенлер шашып къалдылар.
18. Исанынъ янына саддукийлер кельдилер. (Олар ольген адамларнынъ тирильгенине инанмадылар.) Онъа бойле суаль бердилер:
19. – Эй Оджа! Муса пейгъамбер шойле язгъан: «Эгер бир адам, апайына ич бир баланы бермейип, ольсе ве бойле оны янъгъыз къалдырса, бу адамнынъ къардашы агъасынынъ апайына эвленсин ве агъасынынъ ерине онъа бала берсин».
20. Еди агъа-къардаш бар экен. Биринджиси апай алып, бала къалдырмай ольген.
21. Экинджиси де шу апайны ала ве баласыз олып, обир дюньягъа кече. Учюнджисинен де бойле ола.
22. Шунынънен, агъа-къардашларнынъ эписи бир-бир артындан шу апайгъа эвленелер, амма едиси де баласыз къалып, олелер. Ахыр сонъу апай да оле.
23. Сонъ, тирилюв куню кельгенде, олар эписи тирильсе, бу къадын къайсы бирисининъ апайы оладжакъ? Едиси де онъа эвленген эдилер де!
24. Иса оларгъа шойле джевап берди:– Бунда сизлер пек янълышасыз, чюнки эм Языларны, эм Алланынъ къудретини бильмейсиз.
25. Ольгенлер тирильгенде, не эвленеджеклер ве не де акъайгъа чыкъаджакълар. Амма олар коктеки мелеклер киби оладжакълар.
26. Олюлернинъ тирилюви акъкъында сёз юрсетсек, сиз Мусанынъ китабында, янып тургъан чалы ичинден, Алла онъа не айткъаныны окъумадынъызмы? Алла Мусагъа: «Мен Ибраимнинъ Алласым, Исхакънынъ Алласым ве Якъупнынъ Алласым»,– деген.
27. Алла олюлернинъ дегиль, тирилернинъ Алласыдыр. Сизлер пек янълышасыз.
28. Къанун оджаларындан бири, оларнынъ давасыны эшитип, Исанынъ яхшы джевап бергенини корьди. Онынъ янына келип:– Алла эмирлерининъ энъ муими къайсы? – деп сорады.
29. Иса онъа:– Бутюн эмирлерден энъ муими будыр: «Динъле, эй Исраиль! Рабби-Таалямыз – Бирден-Бир Раббидир.
30. Рабби-Таалянъны бутюн юрегинънен, бутюн джанынънен, бутюн акъылынънен ве бутюн къуветинънен сев».
31. Экинджиси исе бойле: «Башкъа адамны озюнъни севгенинъ киби сев». Булардан даа буюк эмир ёкъ, – деди.
32. – Яхшы айттынъ, Оджа, – деди Къанун оджасы. – Алла – Бирден-Бирдир, Ондан башкъа кимсе ёкъ, деп догъру айттынъ.
33. Оны бутюн юрек, джан, акъыл ве къуветинънен севмек, башкъа адамны да озюнъни севгенинъ киби севмек – эписи бутюнлей якъылгъан къурбанлардан ве бахшышлардан муимдир.
34. Иса, онынъ акъылнен джевап бергенини корип:– Сен Алланынъ Падишалыгъындан узакъ дегильсинъ, – деди.Бундан сонъ кимсенинъ Онъа суаль бермеге джесарети етмеди.
35. Иса Алланынъ Сарайында адамларны огреткенде, шойле деди:– Насыл олып, Къанун оджалары: «Месих – Давутнынъ Огълудыр», – дейлер?
36. Давутнынъ озю, Мукъаддес Рухтан ильхам алып:«Рабби меним Раббиме айтты:„Душманларынъны аякъларынъ астына йыкътырмагъанымдже,Сен Меним онъ тарафымда отур!”» – деген.
37. Давутнынъ озю Онъа «Рабби» дей. Сонъ насыл олып О, Давутнынъ огълу олур?Пек чокъ адамлар Онынъ сёзлерини бегенип динълей эдилер.
38. Иса халкъны огретип, шойле деди:– Къанун оджаларындан сакът олунъыз! Олар узун урбалар кийип юрмекни, халкънынъ оларгъа шеэрдеки базар мейданларында урьметнен селям бермесини,
39. синагогаларда – энъ сайгъылы ерде, зияфетлерде – тёрде отурмакъны пек бегенелер.
40. Олар тул апайларнынъ мал-мулькюни ашап битирелер, козьге корюнмек ичюн узун дувалар окъуйлар. Бу адамларнынъ джезасы къаттыджа оладжакъ.
41. Сонъ Иса, садакъа сандыгъынынъ янында отурып, халкънынъ къутугъа пара насыл ташлагъаныны бакъа эди. Чокъ зенгинлер чокъ пара ташлай эдилер.
42. Бир фукъаре тул къадын келип, эки капик ташлады.
43. Иса шегиртлерини янына чагъырып:– Сизлерге догърусыны айтам: бу фукъаре тул апай къутугъа эписинден чокъ акъча ташлады.
44. Чюнки оларнынъ эписи озьлерининъ буюк барлыгъынынъ кучюк бир къысмыны ташлай эдилер. Амма бу къадын фукъаре олса да, яшамакъ ичюн олгъан бутюн парасыны багъышлады, – деди.

Mark XIII
1. Иса Алланынъ Сарайындан чыкъаяткъанда, шегиртлеринден бириси:– Оджам, бакъ, не къадар дюльбер ташлар ве биналар! – деди.
2. Иса онъа джевап берип:– Бу буюк биналарны коресинъми? Амма бу ерде таш устюнде таш къалмайджакъ, – деди.
3. Иса Зейтюн дагъында, Алла Сарайынынъ къаршысында отургъан вакъытта Пётр, Якъуп, Юхан ве Андрей бир озьлери къалып, Ондан сорадылар:
4. – Бизлерге айт, бу шейлер не вакъыт оладжакъ? Эм буларнынъ эписининъ биткенини насыл бельги бильдиреджек? – дедилер.
5. Иса лафыны бойле башлады:– Ич кимсе сизлерни алдатмасын деп, сакът олунъыз!
6. Чокъ адамлар Меним адым иле келип: «Мен Месихим», – деп, чокъ адамларны алдатаджакълар.
7. Сиз якъын дженк шаматасыны ве узакъ дженк акъкъында хаберлерни эшитирсиз. Амма къоркъманъыз: ойле олмакъ керек. Лякин бу даа сонъу дегиль.
8. Халкъ халкъкъа къаршы, падишалыкъ падишалыкъкъа къаршы котериледжек. Тюрлю топракъларда ер тепренювлери ве ачлыкълар оладжакъ. Лякин булар тек буюк азапларнынъ башланувыдыр.
9. Сизлер исе козь-къулакъ олунъыз. Чюнки сизни махкемеге береджеклер, синагогаларда котеклейджеклер. Мен ичюн сизни акимлер ве падишаларнынъ алдына турсатып, Мен акъкъымда шаатлыкъ яптыраджакълар.
10. Башта эписи халкълар Къуванчлы Хаберни эшитмек кереклер.
11. Сизни махкемеге берген вакъытта, не айтаджагъым экен, деп тюшюнменъиз. Шу саатте сизлерге не берильсе, оны айтынъыз. Чюнки анда сиз дегиль, Мукъаддес Рух джевап береджек.
12. Агъасы – къардашыны, бабасы – баласыны олюм панджасына береджеклер. Балалар озь ана-бабаларына къаршы чыкъып, оларны ольдюреджеклер.
13. Мен ичюн, эр кес сизлерден нефретленеджек. Лякин сонъунадже сабыр эткен адам къуртарыладжакъ.
14. Эгер «арам эткен бир пис шей» ляйыкъ олмагъан ерде тургъаныны корьсенъиз (окъугъан адам озю анъласын!), Еудиеде олгъан адамлар дагъларгъа къачсынлар.
15. Дам устюнде тургъан адам ашагъа тюшип, бир шей алмакъ ичюн эвине кирмесин.
16. Тарлада олгъан адам исе усть урбасыны алмагъа къайтып бармасын.
17. О куньлерде юклю ве бала эмиздирген къадынларгъа беля оладжакъ!
18. Къачувынъыз къышта олмасын деп, дувалар окъунъыз.
19. Чюнки шу куньлерде, Алла дюньяны яраткъан вакъыттан башлап бу куньлерге къадар олмагъан ве даа бир кере олмайджакъ буюк белялар оладжакъ.
20. Эгер Алла о куньлернинъ сайысыны азлаштырмагъан олса, ич бир джан къуртулып оламаз эди. Лякин О, сайлагъан адамларнынъ хатыры ичюн, шу куньлерни азлаштырды.
21. Эгер о вакъыт кимдир сизге: «Бакъынъыз, Месих мында!» я да: «О, анда!» – десе, инанманъыз.
22. Чюнки ялан месихлер ве ялан пейгъамберлер пейда олып, имкяны олса, сайлангъанларны биле ёлдан урмакъ ичюн, аджайип шейлер япаджакълар ве бельгилер косьтереджеклер.
23. Сизлер исе сакът олунъыз. Мен буны сизлерге эвельден айтып бердим.
24. Амма шу куньлерде, шу буюк мусибетинден сонъ«Кунеш къара оладжакъ,ай да ярыкъ бермейджек.
25. Йылдызлар коктен тюшеджеклерве коклердеки кучьлер сарсыладжакълар».
26. О вакъытта булутлар устюнде, буюк къудрет ве шан-шурет иле келеяткъан Инсан Огълуны кореджеклер.
27. Сонъ О, мелеклерни ёллап, дюньянынъ дёрт тарафындан, кокнинъ четинден ернинъ четинедже олгъан, Озю сайлагъан адамларыны топлайджакъ.
28. Инджир тереги сизге кинаели дерс олсун: онынъ пытагъы къабарып, япракълары ачылгъанда, яз якъынлашкъаныны билесиз.
29. Сиз де, буларнынъ эписи мейдангъа кельгенини корсенъиз, билинъиз: О энди якъын, босагъада тура.
30. Сизлерге догърусыны айтам: шимдики несиль ёкъ олмаздан эвель, буларнынъ эписи оладжакъ.
31. Кок ве ер из къалдырмайып кечерлер, лякин Меним сёзлерим кечмез.
32. Бу къайсы куню ве саат къачта оладжагъы акъкъында не Огъул, не коктеки мелеклер бильмейлер. Тек Баба биле.
33. Сакът олунъыз! Козь-къулакъ олып турунъыз, чюнки бу заман не вакъыт келеджегини бильмейсиз.
34. Бу бойле шейге ошай. Бир адам, сеферге кетип, озь эвини къулларына къалдырып, эр бирине махсус вазифе бере. Къапу къаравулына исе козь-къулакъ олмакъны буюрып, ёлгъа чыкъа.
35. Бунынъ ичюн эр заман азыр олунъыз, чюнки эв саиби не вакъыт келеджегини – акъшаммы, яры геджедеми, хоразлар къычыргъандамы, я да саба эртеми – бильмейсиз.
36. О, апансыздан келип, сизлерни юкълап къалгъанынъызны тапмасын!
37. Сизлерге не айткъан олсам, эписине де шуны айтам: козь-къулакъ олунъыз!

Mark XIV
1. Песах ве Маясыз Пишкен Пите Байрамына эки кунь къалгъан эди. Баш руханийлер ве Къанун оджалары Исаны гизли тутып, ольдюрмеге имкяныны къыдыра эдилер.
2. Олар: «Тек бу иш байрам куньлеринде олмасын, чюнки халкъ башыны котермек мумкюн», – дей эдилер.
3. Иса Бетания къасабасында, лепра хасталыгъынен чекишкен Симоннынъ эвинде софра башында олгъанда, бир къадын алебастрдан ясалгъан савут ичине толдурып, пек паалы темиз къокъулы ягъ алып кельген. О савутны парлап, ягъны Исанынъ башына тёкти.
4. Базы адамлар ачувланып, бир-бирине:– Бу паалы ягъны бойле зиян этмек мумкюнми?
5. Оны учь юз динардан зиядеге сатып, парасыны фукъарелерге бермеге мумкюн эди, – деп, къадынны сёгип башладылар.
6. Амма Иса:– Къадынны раатсызламанъыз! Онъа не илише бересиз? О, Мен ичюн гузель шей япты.
7. Фукъарелер эр вакъыт сизлернен оладжакълар. Истегенде оларгъа яхшылыкъ эте билесиз. Лякин Мен эр вакъыт сизлернен олмайджам.
8. Къадын къолундан кельгенини япты. О, Меним тениме къокъулы ягъны сюртип, шимдиден дефн этмеге азырлады.
9. Сизге догърусыны айтам: Къуванчлы Хаберни дюньянынъ къайсы еринде илян этселер, бу къадыннынъ япкъан ишини де икяе этип, оны хатырлатаджакълар.
10. Шу арада, он эки шегиртинден бириси Иуда Искариот, Исаны сатмакъ ичюн баш руханийлернинъ алдына барды.
11. Олар Иуданы динълеп, севиндилер ве пара береджеклерини айттылар. О исе, Исагъа хиянетлик япмакъ ичюн, келишкен вакъыт къыдыра башлады.
12. Еудийлернинъ Маясыз Пишкен Пите Байрамынынъ биринджи куню кельди. Онда адамлар къурбан къозусыны соя эдилер. Шегиртлер Исагъа:– Песах ашыны ашамакъ ичюн, биз къайда барып ер азырлагъанымызны истейсинъ? – дедилер.
13. Иса шегиртлеринден экисини ёллап, оларгъа:– Шеэрге барынъыз, анда сизлерге бир бардакъ сув котерип кеткен адам расткеледжек. Онынъ пешинден барынъыз.
14. О кирген эвнинъ саибине: «Оджамыз: „Шегиртлеримнен Песах ашыны ашайджакъ одасы къайда?” – деп сорай», – денъиз.
15. О адам сизлерге юкъары къатта, энди эр шейи азырлангъан, бир балабан оданы косьтерир. Анда биз ичюн керек шейлерни азырланъыз.
16. Шегиртлер кетти. Шеэрге киргенлеринде, Иса айткъаны киби, эр шейни таптылар, ве Песах ашыны азырладылар.
17. Акъшам устю, Иса он эки шегиртинен берабер кельди.
18. Олар ашап отургъан вакъытта, Иса:– Сизге догърусыны айтам: Меннен отурып ашагъанлардан биринъиз Мени сатаджакъ, – деди.
19. Шегиртлер кедерленип:– Мен дегильдирим, я? – деп бирер-бирер сорап башладылар.
20. Иса оларгъа джевап берип:– Он экиден бири, Меннен чанакъкъа къолундаки питесини батыргъан адам, – деди.
21. – Язылгъаны киби, Инсан Огълу кетеята. Лякин Инсан Огълуны саткъан адамгъа буюк беля оладжакъ! О адам догъмагъан олса, озю ичюн яхшыджа олур эди!
22. Олар ашап отургъанда, Иса отьмекни алды, шукюр этип парчалады ве шегиртлерине берип:– Алынъыз. Бу – Меним тенимдир, – деди.
23. Сонъ, къадени алып, шукюр этти ве оларгъа берди. Эписи ондан ичтилер.
24. Иса оларгъа:– Бу – чокъ адамлар ичюн тёкюледжек Меним къанымдыр, Васиет къаны, – деди.
25. – Сизге догърусыны айтам: энди Алланынъ Падишалыгъында Мен сизлернен янъы ичимлик ичеджек куньгедже, Мен юзюм мейвасынынъ ичимлигини ичмейджем.
26. Сонъ олар йырлап, Зейтюн дагъы тарафына кеттилер.
27. Иса шегиртлерине:– Сиз эпинъиз ёлдан уруладжакъсыз. Чюнки Языда шойле язылгъан:«Чобанны урып йыкъсам –къойлар да дагъытыладжакъ».
28. Амма Мен олип тирильген сонъ, сизлер Галилеягъа бармаздан эвель анда барарым, – деди.
29. Пётр Исагъа:– Эгер эписи ёлдан урулсалар биле, мен ёлдан урулмайджам! – деди.
30. Иса онъа:– Санъа догърусыны айтам: бугунь, шу геджеси, хораз эки кере къычырмаздан эвель, сен Менден учь кере вазгечеджесинъ, – деди.
31. Лякин Пётр даа бетер къызып:– Манъа Сеннен берабер ольмеге керек олса биле, Сенден вазгечмейджем, – деди. Къалгъанлары да шойле дедилер.
32. Сонъ олар Гетсимани деген бир ерге кельдилер. Иса шегиртлерине:– Мен дува окъугъандже, сизлер мында отурынъыз, – деди.
33. О, Озюнен Пётрны, Якъупны ве Юханны алды. Оны буюк дерт ве гъам атеши къыйнай эди.
34. Шегиртлерине:– Джаным сыкъылып, олю гъамынен тола. Мында къалынъыз ве козь-къулакъ олунъыз, – деди.
35. Бираз узакълашып, О, ерге йыкъылды ве, эгер мумкюн олса, бу саат Онъа тиймейип кечсин деп, дува окъуды.
36. – Баба-Бабачыгъым! Сен эр шейни япа билесинъ! Бу азаплар къадесини Менден ал! Лякин Меним истегеним дегиль, Сенинъки олсун, – деди О.
37. Иса, шегиртлерининъ янына къайтып, оларнынъ юкълагъаныны корьди ве Пётргъа:– Симон, сен юкълайсынъмы? Бир саат биле козь-къулакъ оламадынъмы? – деди.
38. – Сынавдан кечмек ичюн, козь-къулакъ олып, дува окъунъыз! Рух джесюр, беден исе такъатсыз!
39. Шегиртлеринден четке кетип, О, кене шу дувасыны окъуды.
40. Къайтып кельгенде исе, шегиртлерини кене юкълагъан алда тапты: оларнынъ козьлерини юкъу баскъан. Онъа не айтаджакъларыны бильмей эдилер.
41. Учюнджи сефер барып кельгенде де, шегиртлери юкълай эди. Иса оларгъа:– Сиз эп юкълайсынъызмы, раатланасынъызмы? Етер! Энди юкъламанъыз! Вакъты-саати кельди: мына Инсан Огълуны гуналы адамларнынъ къолуна берелер.
42. Турунъыз, кетейик! Бакъынъыз, Манъа хиянетлик япкъан адам якъынлашты, – деди.
43. Шу ань, Иса бу сёзлерни айткъанынен, он экиден бири Иуда пейда олды. Иуданен берабер къылыч ве таякъларнен силялангъан адамлар кельди. Оларны баш руханийлер, Къанун оджалары ве халкънынъ акъсакъаллары ёллагъан.
44. Хаин Иуда: «Мен кимни опьсем, сизге керек Адам будыр. Оны якъаланъыз ве яхшы къаравуллап алып кетинъиз», – деп, оларгъа эвельден насыл бельги береджегини айткъан эди.
45. Сонъра о, Исанынъ къаршысына кельди ве:– Равви! – деп, Оны опьти.
46. Шу ань Исаны якъаладылар.
47. Онынъ янында тургъанлардан бириси, къылычыны чекип, баш руханийнинъ къулуны урып, онынъ къулагъыны кести.
48. Иса оларгъа:– Мени якъаламакъ ичюн айдут тутаджакъ киби къылыч ве таякъларнен силяланып кельдинъиз.
49. Мен эр кунь Алланынъ Сарайында сизинъ аранъызда олып, окъута эдим, сизлер исе Мени якъаламадынъыз. Амма Язылар беджерильмеси шарт.
50. О вакъытта эписи, Исаны къалдырып, къачып кеттилер.
51. Чыплакъ тенине ортю саргъан бир яш огълан Исанынъ артындан кетти. Оны да туттылар.
52. Лякин о, орьтюни оларнынъ къолларында къалдырып, чыр-чыплакъ олып къачып кетти.
53. Исаны баш руханийнинъ алдына алып кельдилер. Анда эписи баш руханийлер, акъсакъаллар ве Къанун оджалары топлангъанлар.
54. Пётр исе Исанынъ пешинден узакътан барып, баш руханийнинъ азбарына кирди ве, хызметчилернен берабер атеш янында отурып, къызынды.
55. Баш руханийлер ве бутюн Юксек Шура, Исагъа олюм джезасы чыкъармакъ ичюн, Оны къабаатлагъан шаатны къыдырсалар да, тапып оламадылар.
56. Оларда чокъ ялан айткъан шаатлар олса да, лафлары бир-бирине келишмей эди.
57. Ялан шаатлардан базылары сёзге чыкъып:
58. – О: «Инсан къолунен къурулгъан Алланынъ бу Сарайыны бозып, учь куньде адам къолунен къурулмагъан, башкъа Сарай къурарым», – дегенини эшиттик, – дей эдилер.
59. Лякин бу шаатлар бир-биринен келишмей эди.
60. Биринджи баш руханий еринден турып, ортагъа чыкъты ве Исадан сорады:– Сен не ичюн джевап къайтармайсынъ? Оларнынъ Санъа къаршы шаатларына не айтаджанъ?
61. Иса исе индемеди ве ич бир джевап къайтармады. Баш руханий Онъа даа бир суаль берди:– Шуретли Алланынъ Огълу – Месих, Сенсинъми? – деди.
62. Иса:– Меним, – деди.– «Сиз Инсан Огълу, Къудретли Алланынъ онъ тарафында отургъаныны векоктеки булутларнен берабер кельгенини кореджексиз».
63. Буны эшиткен баш руханий устюндеки урбаларыны йыртып:– Бизлерге башкъа шаатларнынъ неге кереги бар?
64. Куфюр сёзлерни озьлеринъиз эшиттинъиз. Бунъа не дейджексиз? – деди.Эписи Исаны, олюмге ляйыкъ, деп, джезагъа укюм эттилер.
65. Базылары Онъа къаршы тюкюре башладылар. Онынъ бетини къапатып, башына урдылар ве:– Пейгъамберлигинъни косьтер! – деп къычырдылар.Сонъ хызметчилер де Оны урмагъа башладылар.
66. О вакъытта Пётр ашада, азбарда тура эди. Анда баш руханийнинъ хызметчи къызларындан бириси келе.
67. Къызынып тургъан Пётрны корип, онъа дикъкъатнен бакъты да:– Сен де назаретли Исанен берабер эдинъ, – деди.
68. Лякин Пётр буны инкяр этти:– Сен не айтасынъ шу, мен бир шей бильмейим, бир шей анъламайым, – деди де, тышкъа, огдеки азбаргъа чыкъты. Шу арада хораз къычырды.
69. Хызметчи къызы оны анда да корьди ве о ерде тургъанларгъа:– Бу – олардан бириси, – деди.
70. Пётр кене инкяр этти. Бираздан сонъ о ерде тургъанлар Пётргъа айта башладылар:– Керчектен де, сен олардан бириси оласынъ, чюнки сен Галилеядансынъ, – дедилер.
71. Пётр исе, ант этип:– Алла бойнумны урсун! Сизлер айткъан бу Адамны мен танымайым! – деди.
72. Тамам шу вакъытта хораз экинджи сефер къычырды. Исанынъ: «Хораз эки кере къычырмаздан эвель, сен учь кере Менден вазгечеджесинъ», – деген сёзлери Пётрнынъ эсине кельди, ве онынъ козьлеринден яшлар тёкюле башлады.

Mark XV
1. Саба танъ аткъанынен, баш руханийлер, акъсакъаллар, Къанун оджалары ве бутюн Юксек Шура топланып, мушавере яптылар. Сонъ, Исанынъ къолларыны багълап, Пилатнынъ огюне алып бардылар.
2. Пилат Исадан:– Сен еудийлер Падишасы оласынъмы? – деп сорады. Иса онъа:– Сен озюнъ Манъа «Падиша» дейсинъ, – деп джевап берди.
3. Баш руханийлер Оны чокъ шейлерде къабаатлай эдилер.
4. Пилат Онъа даа бир кере:– Сенинъ ич бир джевабынъ ёкъмы? Бакъса, Санъа къаршы къабаатлавлар пек чокъ! – деди.
5. Лякин Иса ич бир джевап бермеди. Бу, Пилатны пек шашырды.
6. Эр Песах Байрамында Пилат халкъ истеген бир мабюсны азат эткен.
7. О вакъыт Барабба ве башкъа исьянджылар зинданда отура экен. Олар исьян котерип, бир адам ольдюрген эдилер.
8. Халкъ, Пилаткъа келип, ондан, эр даим япкъан ишни олар ичюн эда эткенини сорай башлады.
9. Пилат олардан:– Истейсизми, еудийлернинъ Падишасыны сизге азат этейим? – деп сорады.
10. О, баш руханийлер Исаны пахыллап теслим эткенлерини анълай эди.
11. Баш руханийлер исе, Онынъ ерине Бараббаны азат эткенини талап этинъ деп, халкъны къозгъалап тура эдилер.
12. Пилат олардан кене:– Сизлер еудийлернинъ Падишасы деп адландыргъан адамнен не япайым? – деп текрарлап сорады.
13. – Оны хачкъа мыхлап къой! – деп къычырды олар.
14. Пилат исе:– О не яманлыкъ япты? – деди.Амма олар даа бетер багъырып:– Оны хачкъа мыхлап къой! – дедилер.
15. Халкънынъ козюне кирмеге истеген Пилат оларнынъ огюне Бараббаны чыкъарып йиберди. Исаны исе къамчылап, хачкъа мыхламакъ ичюн аскерлерге берди.
16. Аскерлер Исаны преториягъа алып бардылар ве бутюн арбий болюкни анда топладылар.
17. Исанынъ устюне мор тюслю урба кийдирдилер ве башына тикенден орюльген тадж кечирдилер.
18. Сонъ:– Яшасын еудийлернинъ Падишасы! – деп къычырдылар.
19. Таякъларнен Онынъ башына урып, бетине тюкюрип ве алдында тиз чёкип, седжде эттилер.
20. Оны шойле масхара эткен сонъ, мор тюслю урбасыны чыкъарып, Озюнинъ урбаларыны кийдирдилер ве хачкъа мыхламакъ ичюн алып кеттилер.
21. Эскендер ве Руфнынъ бабасы, киренели Симон адлы бир адам тарладан келип, шу ерден кечип кетеяткъан эди. Бу адамны Исанынъ хачыны котерип бармагъа меджбур эттилер.
22. Исаны «Къафа Ери» манасыны анълаткъан, Голгофа деген ерге алып кельдилер.
23. Онъа мюр къошулгъан шарап бердилер, лякин О ичмеди.
24. Бундан сонъ Исаны хачкъа мыхлап астылар ве, джереп чекип, ким не аладжакъ деп, Онынъ урбаларыны пайлаштырдылар.
25. Оны хачкъа мыхлап аскъанда, саба саат докъуз эди.
26. Хачта: «Бу – еудийлернинъ Падишасы» – деп, Онынъ къабаатыны косьтерген язы бар эди.
27. Исанен берабер эки айдутны – бирисини Онынъ онъ тарафында, башкъасыны сол тарафында хачкъа мыхладылар.
28. Кечип кетеяткъанлар башларыны саллап, Исагъа куфюр сёзлер айта эдилер:– Эй, Сен, Алланынъ Сарайыны йыкъкъан ве учь кунь ичинде къургъан адам! – дедилер.
29. – Озюнъни Озюнъ къуртарса, хачтан тюшсе!
30. Баш руханийлер ве Къанун оджалары да, оларгъа къошулып, Оны мыскъыллай эдилер. Олар бир-бирине:– Башкъаларны къуртара эди, Озюни исе къуртарып оламай!
31. Бу Месих, Исраильнинъ Падишасы, хачтан тюшсюн. О вакъыт биз буны корип, инанырмыз! – дей эдилер. Исанен берабер хачларгъа мыхлангъанлар да Оны сёге эдилер.
32. Уйле вакътындан саат учьке къадар бутюн дюньяны къаранлыкъ басты.
33. Саат учьте исе Иса къатты сеснен:– Элои, Элои, лема савахтани? – деп къычырды.Бу сёзлернинъ терджимеси: «Аллам, Аллам! Сен не ичюн Мени къалдырып кеттинъ?» – демектир.
34. О ерде тургъанларнынъ базылары, буны эшитип:– Бакъынъыз, О, Ильясны чагъыра, – дедилер.
35. Бириси исе, чапып барып, сарувлы сюнгерни экши шарапкъа батырып, таякъ уджуна илиштирди де, Исагъа узатты. Сонъ:– Токътанъыз, бакъайыкъ, Ильяс келип, Оны хачтан тюшюрир экенми? – деди.
36. Амма Иса, даа бир кере къычырып, сонъки нефесини чыкъарды.
37. Шу ань Алла Сарайындаки перде тёпеден ашагъадже йыртылып, экиге болюнди.
38. Исанынъ къаршысында тургъан юзбашы, Онынъ джан бергенини корип:– Акъикъатен бу Адам – Алланынъ Огълу экен! – деди.
39. О ерде узакътан бакъып тургъан къадынлар бар эди. Олар арасында магдалалы Мерьем, кучюк Якъупнен Йосенинъ анасы Мерьем ве Саломе бар эдилер.
40. Иса Галилеяда олгъанда, олар Онъа хызмет этип, пешинден юре эдилер. О ерде Исанен Ерусалимге кельген башкъа къадынлар да бар эди.
41. Энди акъшам олгъан эди. Бу – азырланув куню, яни раатлыкъ кунюнинъ арфеси эди.
42. Шуранынъ итибарлы азасы, Алла Падишалыгъыны беклеген ариматеялы Юсуф, бутюн джесюрлигини топлап, Пилатнынъ огюне барды ве Исанынъ джеседини сорады.
43. Пилат Онынъ бойле тез ольгенине шашты. Юзбашыны чагъырып:– О, чокътан ольдими? – деп сорады.
44. Юзбашыдан джевап алгъан сонъ, джеседини Юсуфкъа берди.
45. Юсуф кетен без сатын алды ве, Исаны хачтан тюшюрип, Онынъ тенини темиз безнен сарды. Сонъ къаяда оюлгъан къабирде Исаны дефн этти ве, бир ташны юварлатып кетирип, къабирнинъ агъзыны къапатты.
46. Магдалалы Мерьем ве Йосенинъ анасы Мерьем Исанынъ дефн этильген ерини корьдилер.

Mark XVI
1. Раатлыкъ куню кечкен сонъ, магдалалы Мерьем, Якъупнынъ анасы Мерьем ве Саломе барып, Исанынъ тенине сюртмек ичюн къокъулы ягълар сатын алдылар.
2. Афтанынъ биринджи кунюнде, пек эрте олар къабирге бардылар.
3. Бир-бирине:– Къабир агъзындаки ташны бизге ким юварлатып четке чекип береджек? – дедилер.
4. Башларыны котерип, бакъсалар – таш, пек балабан олса да, юварлатылгъан ве четке чекильген эди.
5. Къабир ичине кирип, устюнде узун беяз урбасы олгъан бир йигитни онъ тарафта отургъаныны корьдилер. Олар пек шаштылар.
6. Йигит исе:– Къоркъманъыз! Сизлер хачкъа мыхлангъан Назаретли Исаны къыдырасыз. О тирильди, О мында ёкъ. О эвель мына бу ерге къоюлгъан эди.
7. Сиз исе барып, Пётргъа ве Исанынъ башкъа шегиртлерине айтынъыз: «О сизлерден эвель Галилеягъа бараджакъ. Озю айткъаны киби, Оны анда корерсиз», – деди.
8. Къадынлар къабирден чыкъып, къачып кеттилер. Оларны буюк бир шашкъынлыкъ басып къалтыратты. Къоркъкъанларындан кимсеге бир шей айтмадылар.
9. Афтанынъ биринджи кунюнде, саба эрте тирильген Иса башта магдалалы Мерьемге корюнди. Ондан О, еди джинни къувгъан эди.
10. Мерьем барып, эвель Исанен берабер олгъан, энди исе матем тутып агълагъан шегиртлерине хабер этти.
11. Амма олар Исанынъ тири олгъаныны ве Мерьем Оны корьгенини эшитип, инанмагъа истемей эдилер.
12. Ондан сонъ Иса бир къасаба тарафына кетеяткъан эки шегиртлеринден экисине башкъа къыяфетте корюнди.
13. Олар къайтып келип, башкъаларына хабер эттилер, лякин бу хаберге де шегиртлер инанмадылар.
14. Сонъунда Иса, аш вакътында янбашлап отургъан он бир шегиртине корюнди. Иса оларны имансызлыгъында ве юреклери таш киби олгъанында айыплады, чюнки олар тирильген Исаны корьген адамларгъа инанмагъан эди.
15. Иса шегиртлерине:– Бутюн дюньяны айланып чыкъынъ ве яратылгъаннынъ эписине Къуванчлы Хаберни илян этинъ!
16. Ким инанып, сувгъа батырылып чыкъса, къуртарыладжакъ. Инанмагъан исе укюм этиледжек.
17. Къайда инангъанлар олса, анда бойле бельгилер оладжакъ. Меним адымдан олар джинлерни къувып чыкъараджакълар, эвель бильмеген тиллерде лаф этеджеклер.
18. Къолларынен йыланларны аладжакълар. Эгер ольдюриджи зеэр ичселер, оларгъа зарар олмайджакъ. Хасталаргъа къолларыны къояджакълар, ве олар сагълам оладжакълар, – деди.
19. Оларнен лаф эткен сонъ, Рабби Иса кокке котерильди ве Алланынъ онъ тарафында отурды.
20. Шегиртлер исе кетип, эр ерде Алланынъ шейлерини анълатып юре эдилер. Рабби оларнен берабер олып, эписи ишлерни япа эди ве бельгилернен Алланынъ Сёзюни тасдыкълай эди. Амин.

Luke I
1. Арамызда олып кечкен вакъиалар акъкъында чокъ адам икяе этмеге тырышты.
2. Баштан шаатлары ве Сёзнинъ хызметчилери олгъан адамлар бу малюматны бизге бильдирди.
3. Бойлеликнен, мен де, эписини баштан башлап гъайретнен огренген сонъ, бу вакъиаларны санъа, урьметли Теофил, бирер-бирер язып бермек къарарына кельдим.
4. Шунынънен, санъа берильген талимат акъикъий олгъаныны сен анъларсынъ.
5. Еудиенинъ падишасы Ироднынъ куньлеринде Авиянынъ болюгинден Зекарья адлы бир руханий бар эди. Онынъ Элизабет адлы апайы Харун союндан эди.
6. Олар экиси Алланынъ огюнде инсафлы адамлар олып, Раббининъ эписи эмир ве къанунларыны къатиен тута эдилер.
7. Лякин оларнынъ балалары ёкъ эди, чюнки Элизабет къысыр ве олар экиси де энди къартайгъан эдилер.
8. Куньлернинъ биринде Зекарья, болюгининъ невбетинде, Аллагъа ибадет эте эди.
9. Руханийлернинъ адети боюнджа джереп чекип, Зекарья Алланынъ Сарайына кирмеге ве къокъулы отларны якъмагъа меджбур эди.
10. Бутюн халкъ исе, къокъулы отларны якъкъан вакъытта тышарыда турып дува окъуй эди.
11. Бирден Алланынъ мелеги пейда олды, о, къокъулы отлар якъыладжакъ ернинъ онъ тарафында турды.
12. Мелекни корьген Зекарья шашмалады ве къоркъты.
13. Амма мелек онъа:– Къоркъма, Зекарья! Сенинъ ялварувынъ эшитильди. Апайынъ Элизабет санъа огъул догъаджакъ, ве сен онынъ адыны «Ягъя» къояджакъсынъ, – деди.
14. О санъа къуванч ве буюк севинч береджек,ве чокъ адам онынъ догъгъанына къуванаджакълар,
15. чюнки о, Раббининъ козюнде улу оладжакъ,шарап ве ички ичмейджек,даа анасынынъ къарнында олгъанда, о, Мукъаддес Рухкъа толаджакъ.
16. Исраиль халкъындан чокъларыныо, оларнынъ Раббисине, Аллагъа къайтараджакъ.
17. Ильяснынъ руху ве къудретине толып,о, Раббиден эвель кетеджек,бабаларнынъ юреклерини балаларына бакътырып,бойсунмагъанларны инсафлы ёлгъа къайтараджакъве яхшы азырландыргъан халкъны Раббиге теслим этеджек.
18. Зекарья мелекке:– Я мен буны насыл биледжем? Чюнки мен къартым, апайым да энди баягъы яшында бар, – деди.
19. Мелек онъа шойле джевап берди:– Мен – Алланынъ огюнде тургъан Джебраилим. О, мени сеннен лаф этмек ве бу къуванчлы хаберни санъа бильдирмек ичюн ёллады.
20. Мен санъа айткъаным озь вакътында оладжакъ. Амма меним сёзлериме инанмагъанынъ ичюн, сенинъ тилинъ тутуладжакъ, ве бу шейлер мейдангъа кельмегендже, лаф этмейджексинъ.
21. Шу вакъыт халкъ Зекарьяны беклей ве онынъ Алланынъ Сарайында бу къадар чокъ отургъанына шашкъан эди.
22. Сонъ о чыкъты, лякин лаф этип оламады. Халкъ, о анда руя корьгенини анълады. О оларгъа къолларынен ишаретлер этти, озю исе тильсиз олып къалды.
23. Хызмет вакъты биткен сонъ, Зекарья эвине къайтып кельди.
24. Бундан сонъ онынъ апайы Элизабет юклю олды ве биринджи беш ай ичинде эвден чыкъмады.
25. О: «Буны мен ичюн Рабби япты. О, мен адамлардан корьген масхаралыкъны устюмден алмагъа истеди», – дей эди.
26. Алтынджы ай кельгенде, Алла Джебраиль мелекни Галилеяда ерлешкен Назарет шеэрине,
27. Давутнынъ союндан олгъан Юсуф адлы адамгъа нишанлы олгъан бир къызгъа ёллады. Къызнынъ ады Мерьем эди.
28. Онынъ янына келип, о:– Селям санъа, эй хайыр корьген! Рабби сеннен! – деди.
29. Мерьем шашмалады, чюнки мелек онъа берген селямнынъ манасы не анълаткъаныны бильмей эди.
30. Мелек онъа:– Къоркъма, Мерьем! Сен Алланынъ хайырыны таптынъ!
31. Сен юклю оладжакъсынъ, Огъул кореджексинъве Онынъ адыны «Иса» къояджакъсынъ.
32. О улу оладжакъ,Оны «Юдже Алланынъ Огълу» деп адландыраджакълар,Алла Оны Давут дедесининъ тахтына отуртаджакъ,
33. О, Якъупнынъ союна эбедиен Падиша оладжакъ,ве Онынъ падишалыгъынынъ сонъу олмайджакъ, – деди.
34. Мерьем исе мелектен:– Бойле шей олурмы? Мен даа акъай корьмедим! – деп сорады.
35. Мелек онъа:– Санъа Мукъаддес Рух энеджек, ве Юдже Алланынъ къудрети сени къаплайджакъ. Шунынъ ичюн сенден догъаджакъ Бала азиз оладжакъ – Оны «Алланынъ Огълу» деп адландыраджакълар.
36. Мына, озь союнъ Элизабет, къарт олса да, алтынджы ай юклю олып, бала беклей. Амма онъа къысыр дей эдилер.
37. Алланынъ япып оламагъан иши ёкъ, – деди.
38. – Мен Раббининъ къулум, эр шей дегенинъ киби олсун, – деди Мерьем. Сонъ мелек ондан кетти.
39. Бундан сонъ Мерьем бирден аджеле алда дагълы топрагъына, Еудиенинъ бир шеэрине ёл алды.
40. О Зекарьянынъ эвине кельди ве Элизабетнен селямлашты.
41. Элизабет Мерьемнинъ селямыны эшиткенинен, онынъ ичиндеки бала секирди, ве Элизабет Мукъаддес Рухнен толды.
42. О, кучьлю сеснен:– Сен къадынлар арасында энъ шуретлисинъ! Сенинъ къарнынъдаки бала да шуретли!
43. Мен ким экеним де, Эфендимнинъ анасы манъа кельди?
44. Сенинъ сесинъ къулагъыма еткенинен, ичимдеки бала къуванып секире башлады.
45. Алланынъ айткъан сёзлери ерине келеджегине инангъан къадын бахтлыдыр!
46. Мерьем исе деди:– Меним джаным Раббини шуретлей!
47. Рухум меним Къуртарыджым олгъан Аллада буюк къуванч тапты,
48. чюнки О, къулунынъ алчакъгонъюллигини корьди.Шимдиден сонъ адамларнынъ бутюн несиллериманъа «бахтлы» дейджеклер,
49. чюнки Къудретли Алла мен ичюн улу шей япты.Онынъ ады мукъаддес!
50. Несильден-несильге Оны урьмет эткенлерге О, мерамет эте.
51. Озюнинъ къудретли къолуны узатты да,юрегинде кибир фикирлери олгъанларнынъ эписини дагъытты.
52. Укюмдарларны тахтларындан алып ташлады,алчакъгонъюллилерни исе юксельтти.
53. Ач олгъанларгъа яхшы шейлерни берди,зенгинлерни исе бом-бош ёллады.
54. Аталарымызгъа, Ибраимге ве онынъ эвлядынаэбедиен мераметли олмагъа сёз бергенини хатырладыве Озь къулуна Исраильге ярдымгъа кельди.
55. Мерьем учь ай къадар Элизабетнинъ янында къалды. Сонъ озюнинъ эвине къайтып кельди.
56. Элизабетнинъ бала тападжакъ вакъты кельди, ве о огълан догъурды.
57. Онынъ къомшулары ве сой-соплары, Рабби онъа бойле буюк мерамет япкъаныны эшитип, онен берабер къувана эдилер.
58. Секизинджи куню баланы сюннет этмеге кельдилер ве онынъ адыны, бабасынынъ ады киби, «Зекарья» къоймагъа истедилер.
59. Амма анасы бунъа:– Ёкъ, онынъ ады Ягъя оладжакъ, – деди.
60. Онъа:– Сенинъ союнъ арасында бойле ады олгъан ич кимсе ёкъ да, – дедилер,
61. ве баланынъ бабасындан ишаретлернен, онъа насыл ад бермеге истегенини сорадылар.
62. Зекарья, язув тахтачыгъыны сорап: «Онынъ ады „Ягъя”», – деп язды. Эр кес шашып къалды.
63. Шу ань Зекарьянынъ агъзы ачылды, ве тили чезильди. О, лаф этип башлады ве Аллагъа шукюр этти.
64. Эписи къомшулар пек къоркътылар. Бутюн дагълы Еудие топрагъында эписи бу вакъиалар акъкъында лаф эттилер.
65. Буны эшиткенлер эписи тюшюнджеге далып, ичинден: «Бу бала ким олур экен?» – дей эдилер. Эм керчек, онен Рабби бар эди.
66. Баланынъ бабасы Зекарья Мукъаддес Рухкъа толып, пейгъамберлик этти:
67. – Исраильнинъ Алласыны, Раббимизни шуретленъиз,чюнки О, Озь халкъына ярдымгъа кельди ве оны азат этти!
68. Къадимий заманлардаазиз пейгъамберлерининъ бильдиргенине коре,О бизге Озюнинъ къулу Давутнынъ союнданкъудретли Къуртарыджыны ёллады.
69. О – душманлардан ве нефрет эткенлернинъ эписинденбизим къуртулышымыз.
70. Оны ёллагъанда, О, баба-деделеримизге мерамет эттиве Озюнинъ мукъаддес васиетини,
71. атамыз Ибраимге берген антыны хатырлады.О бизге, биз душманларымызнынъ къолундан къуртулып,кимседен къоркъмайып, азиз ве инсафлы олып,омрюмиз боюнджа Онъа ибадет этип олурмыз, деп ант этти.
72. Санъа исе, балам, «Юдже Алланынъ пейгъамбери» дейджеклер,чюнки Раббиден эвель кетип,Онынъ ёлуны азырлайджакъсынъ
73. ве Онынъ халкъына, къуртулыш гуналарнынъ багъышланувына багълы олгъаны акъкъында хабер даркъатаджакъсынъ.
74. Бизим Алламызнынъ буюк мерамети ичюнбизге юксеклерден айдын шефакъ келеджек,
75. къаранлыкъ ве олюм кольгеси тюбюнде яшагъанларны ярыкълатаджакъве бизге барышыкъ ёлуны косьтереджек, – деди.
76. Бала исе осип, рухунен къуветленди. Исраиль халкъы алдына чыкъаджакъ вакъты кельмегендже, сахрада яшады.

Luke II
1. О вакъыт Римнинъ императоры Август бутюн эалини джедвельге чекмеге эмир этти.
2. Суриеде Куриний укюмдарлыкъ япкъанда, бу джедвель биринджи эди.
3. Эр кес озь шеэрлерине язылмакъ ичюн кеттилер.
4. Юсуф да, Галилея виляетининъ Назарет шеэринден чыкъып, Еудиедеки Давутнынъ шеэрине Вифлеемге ёл алды, чюнки о, Давутнынъ союндан олып, онынъ эвлятларындан бири эди.
5. О, юклю олгъан нишанлысы Мерьемнен берабер язылмагъа кетти.
6. Олар анда олгъанда, Мерьемнинъ догъураджакъ вакъты кельди.
7. Мусафирханеде оларгъа ер тапылмагъаны ичюн, о биринджи огълуны ахырда догъурды ве къундакълап айван ашлавына яткъызды.
8. О ернинъ этрафларында чобанлар бар эди, олар чёльде яшап, геджелери къой сюрюсини къаравуллай эдилер.
9. Оларнынъ огюнде Алланынъ мелеги пейда олды, ве Алланынъ шурети оларны къаплап алды. Чобанлар пек къоркътылар.
10. Амма мелек оларгъа:– Къоркъманъыз! Мен сизге къуванчлы хаберни алып келем. О, бутюн халкъ ичюн буюк къуванчтыр!
11. Бугунь Давутнынъ шеэринде сизинъ Къуртарыджынъыз догъды. О – Месих, Раббидир! – деди.
12. – Мына онынъ бельгиси: бир ашлавда яткъан къундакъ баласыны тапарсыз.
13. Шу ань мелекнинъ янында коклер ордусы пейда олды. Олар Алланы шуретлеп:
14. – Юкъары коклерде Аллагъа шан-шурет! О мемнюн олгъан адамларгъа ер юзюнде барышыкъ олсун! – дедилер.
15. Мелеклер кокке котерильген сонъ, чобанлар бир-бирине:– Айды, Вифлеемге барайыкъ да, анда не олгъаныны, Раббиден бизге бильдирильген шейлерни бакъайыкъ, – дедилер.
16. Олар тез-тез ёлгъа чыкътылар ве барып Мерьемни, Юсуфны ве ашлавда яткъан баланы таптылар.
17. Оны корип, бу бала акъкъында оларгъа насыл хабер этильгенини айттылар.
18. Буны динълегенлернинъ эписи чобанларнынъ айткъанларына шашып къалдылар.
19. Мерьем исе эр шейни акъылында тутып, бу акъта тюшюне эди.
20. Чобанлар, эшиткен ве корьген шейлери ичюн Аллагъа шукюрлер айтып ве Оны алгъышлап, къайттылар. Эр шей оларгъа бильдирильгени киби олып чыкъкъан эди.
21. Секиз кунь кечкен сонъ, баланы сюннет этиледжек вакъты кельгенде, Онынъ адыны «Иса» къойдылар. Бу адны Онъа, Мерьем даа юклю олмаздан эвель, мелек къойгъан эди.
22. Муса Къанунда буюргъаны киби, оларнынъ элялланмакъ вакъты кечкенде, баланы Ерусалимге, Раббининъ огюне кетирдилер,
23. чюнки Раббининъ Къанунында: «Эр бир биринджи догъгъан огълан бала Раббиге багъышлансын», – деп язылгъан.
24. Алланынъ Къанунында даа айтылгъаны киби, олар «бир чифт гогерджин, я да эки яш гогерджин» къурбанлыкъ оларакъ кетирмек керек эдилер.
25. О вакъыт Ерусалимде Симеон деген бир адам бар эди. О, инсафлы ве диндар адам олып, Исраиль ичюн теселли беклей. Онда Мукъаддес Рух бар эди.
26. Мукъаддес Рух онъа, Раббининъ Месихини корьмегендже, ольмейджегини бильдирген эди.
27. Рухтан ильхамланып о, Алланынъ Сарайына кельди. Ана-бабасы кичкене Исаны Къанун буюргъаныны ерине кетирмек ичюн анда алып кельгенде,
28. Симеон Оны къолуна алып, Аллагъа шукюр этти:
29. – Укюмдар! Берген сёзюнъни тутып,Сен энди мени, Озь къулунъны тынчлыкънен йибересинъ,
30. чюнки козьлерим эписи халкълар огюнде азырландыргъан къуртарувынъны корьди.
31. О – башкъа миллетлерни ярыкълатаджакъ Нурдыр,Сенинъ Исраиль халкъынънынъ шурети.
32. Исанынъ эм бабасы, эм анасы бала акъкъында айтылгъаныны эшитип, шаштылар.
33. Симеон оларгъа яхшылыкъ тиледи ве Исанынъ анасы Мерьемге:– Мына бу ерде яткъан бала ичюн Исраильде чокълары йыкъыладжакъ, чокълары исе тураджакълар. О, Алланынъ алямети олып, Онъа къаршы адамлар баш котереджеклер.
34. Сенинъ джанынъны да къылыч яраджакъ. Сонъ чокъ адамнынъ фикирлери ачыладжакъ, – деди.
35. Анда Ашер къабилесинден Фануэлнинъ къызы Анна пейгъамбер бар эди. О пек къарт къадын эди. Акъайгъа чыкъкъан сонъ, къоджасынен еди йыл яшагъан,
36. тул къалгъан ве сексен дёрт йылдан берли тул олгъан эди. О, ич бир вакъыт Алланынъ Сарайындан тышарыгъа чыкъмай, гедже-куньдюз дувалар окъуп ве аштан-сувдан вазгечип, Аллагъа ибадет эте эди.
37. О вакъыт Анна да, оларнынъ янына барып, Аллагъа шукюр этти ве Ерусалимнинъ къуртуладжагъыны беклеп тургъанларнынъ эписине бала акъкъында айтып башлады.
38. Алланынъ Къануны буюргъан шейлернинъ эписини беджерген сонъ, Юсуфнен Мерьем Галилеягъа, озьлерининъ Назарет шеэрине къайттылар.
39. Бала исе осип, икмет ве кучь топлады. Алла баладан разы эди.
40. Исанынъ ана-бабасы эр йыл Ерусалимге Песах Байрамына бардылар.
41. Иса он эки яшыны толдургъанда, олар адетиндже байрамгъа кеттилер.
42. Байрамдан сонъ Юсуф ве Мерьем эвге къайттылар, огълан Иса исе Ерусалимде къалды. Ана-бабасы буны бильмеди.
43. Олар Оны, ёлджулар арасында кетедир, деп тюшюндилер. Бир куньлюк ёлны кечкен сонъ, сой-соп ве танышлар арасында Исаны къыдыра башладылар.
44. Оны тапамагъан сонъ, олар Ерусалимге къайттылар ве анда да къыдырмакъны девам эттилер.
45. Учь куньден сонъ олар Исаны Алланынъ Сарайында таптылар. О, оджалар арасында отура ве оларны динълеп суаллер бере эди.
46. Оны динълегенлер эписи Исанынъ эр шейни анълагъанына ве берген джевапларына шаша эдилер.
47. Ана-бабасы Оны корип шаштылар. Анасы Онъа:– Огъланчыгъым, бизге буны не ичюн яптынъ? Бабанъ ве мен чокъ къасеветленип Сени къыдырдыкъ, – деди.
48. О исе оларгъа:– Мени не ичюн къыдырдынъыз? Я Мен Бабамнынъ эвинде олмакъ кереклигимни бильмей эдинъизми? – деди.
49. Амма олар Онынъ айткъаныны анъламадылар.
50. Иса оларнен кетти ве Назаретке къайтты. Ана-бабасынынъ сёзюнден бир вакъыт чыкъмады. Анасы исе бир шей унутмайып, оларнынъ эписини юрегинде тутты.
51. Иса осе эди. Яшы арткъанынен, икмети де арта эди. Исагъа Алланынъ ве адамларнынъ хайыры да чокълаша эди.

Luke III
1. Император Тиберийнинъ падишалыгъынынъ он бешинджи йылында, Понтий Пилат – Еудиеде акимлик япкъанда, Ирод – Галилеяда, онынъ къардашы Филип – Итурея ве Трахонит виляетлеринде, Лисаний – Абиленеде укюмдарлыкъ эте эдилер.
2. Аннас ве Каяфа баш руханий вазифесинде эдилер.О вакъыт Зекарьянынъ огълу Ягъя сахрада олгъанда, Алланынъ Сёзю онъа кельди.
3. Ягъя Иордан озенининъ этрафларыны айланып юрди ве гуналары багъышланмасы ичюн адамларны тёвбе этмеге ве сувгъа батырылып чыкъмагъа давет этти.
4. Бу акъкъында Ешая пейгъамбернинъ китабында язылгъан эди:«Сахрада бир сес гудюрдей:„Раббининъ ёлуны азырланъыз,Кечеджек ерлерини тюм-тюз этинъиз!
5. Эписи вадийлер толдурылсынлар,байырлар ве дагълар алчакъ этильсинлер.Къыйыш ёллар догърултылсын,чукъурлы ёлчыкълар тегиз этильсинлер!
6. О вакъыт, яшагъанларнынъ эписиАлладан къуртарув кореджеклер”».
7. Сувгъа батырылып чыкъмакъ ичюн, онъа топларнен кельген адамларгъа Ягъя:– Эй йылан союндан олгъанлар! Башынъызгъа келеяткъан Алланынъ гъазабындан къачып къуртуладжагъынъызны сизге ким огретти?
8. Тёвбе эткенинъизни озь ишлеринъизнен исбат этинъиз! Тек ичинъизден: «Ибраим бизим бабамыз!» – деп отурманъыз. Мен сизлерге шуны айтам: Алланынъ мына бу ташлардан Ибраимге бала япмагъа къудрети бар.
9. Шимди тереклернинъ тамырлары янында балта азыр ята. Яхшы мейва бермеген эр бир терекни кесип, атешке ташлайлар, – дей эди.
10. Халкъ ондан:– Биз не япмакъ керекмиз? – деп сорай.
11. Ягъя оларгъа:– Кимде эки чифт тюп урбасы олса, мухтадж олгъаннен пайлашсын. Кимнинъ ашы олса, о да бойле япсын, – деди.
12. Салым топлайыджылар да сувгъа батырылмагъа кельдилер ве ондан:– Оджамыз, биз не япайыкъ? – деп сорадылар.
13. Ягъя оларгъа:– Ольчюсинден зияде салым алманъыз, – деди.
14. Аскерлер де ондан:– Я биз не япайыкъ? – деп сорадылар.– Зорнен параларыны тутып алманъыз, ялан шаатлыкъ берменъиз, озь къазанчынъызгъа разы олунъыз, – деди Ягъя.
15. Халкъ Месихни пек беклей эди. Эписи адамларнынъ гонълюнде: «Ягъя Месих дегиль экенми?» – деген тюшюнджелер бар эди.
16. Ягъя исе эписине:– Мен сизни сувгъа батырып чыкъарам. Амма менден къудретлиси келеята, мен Онынъ аякъкъапларынынъ багъыны чезмеге биле ляйыкъ дегилим. О сизни Мукъаддес Рухкъа ве атешке батыраджакъ.
17. Онынъ къолунда махсус куреги бар. О, Озь арманыны темизлейджек: богъдайны анбарына топлап, кепекни исе сёнмез атеште якъаджакъ, – деп джевап берди.
18. Ягъя пейгъамбер бойле ве чокъ башкъа сёзлернен халкъкъа Къуванчлы Хаберни бильдирди.
19. Ягъя, виляет укюмдары Иродны, озь къардашынынъ сабыкъ апайы Иродиягъа эвленгени ве эписи яман япкъан ишлери ичюн, къабаатлады.
20. Ирод исе сонъунда Ягъяны зиндангъа атты ве бунынънен даа бир джинает япты.
21. Бутюн халкъ сувгъа батырылып чыкъкъанда, Иса да шуны япты. О, дува окъугъанда, кок ачылды да,
22. Мукъаддес Рух беден корюнишинде, гогерджин сымасында Онынъ устюне энди. Коктен: «Сен Меним севимли Огълумсынъ, Мен Сенден разым», – деген сес эшитильди.
23. Иса Озь хызметини башлагъанда, къарарнен отуз яшларында эди. Адамлар Оны Юсуфнынъ огълу беллей эдилер. Юсуф исе Элининъ огълу,
24. Эли – Маттатнынъ огълу, Маттат – Левийнинъ огълу, Левий – Мелхининъ огълу, Мелхи – Яннайнынъ огълу, Яннай – Юсуфнынъ огълу,
25. Юсуф – Маттатиянынъ огълу, Маттатия – Амоснынъ огълу, Амос – Наумнынъ огълу, Наум – Эслининъ огълу, Эсли – Наггайнынъ огълу,
26. Наггай – Маатнынъ огълу, Маат – Маттатиянынъ огълу, Маттатия – Шимийнинъ огълу, Шимий – Ёсехнинъ огълу, Ёсех – Ёданынъ огълу,
27. Ёда – Ёананнынъ огълу, Ёанан – Ресанынъ огълу, Реса – Зеруббавелнинъ огълу, Зеруббавел – Шеалтиэльнинъ огълу, Шеалтиэль – Нерининъ огълу,
28. Нери – Мелхининъ огълу, Мелхи – Аддининъ огълу, Адди – Къосамнынъ огълу, Къосам – Эльмадамнынъ огълу, Эльмадам – Эрнинъ огълу,
29. Эр – Ёшуанынъ огълу, Ёшуа – Элиезернинъ огълу, Элиезер – Ёримнинъ огълу, Ёрим – Маттатнынъ огълу, Маттат – Левийнинъ огълу,
30. Левий – Шимеоннынъ огълу, Шимеон – Ехуданынъ огълу, Ехуда – Юсуфнынъ огълу, Юсуф – Ёнамнынъ огълу, Ёнам – Эльякимнинъ огълу,
31. Эльяким – Мелеанынъ огълу, Мелеа – Меннанынъ огълу, Менна – Маттатанынъ огълу, Маттата – Натаннынъ огълу, Натан – Давутнынъ огълу,
32. Давут – Йишайнынъ огълу, Йишай – Оведнинъ огълу, Овед – Боазнынъ огълу, Боаз – Салмоннынъ огълу, Салмон – Нахшоннынъ огълу,
33. Нахшон – Амминадавнынъ огълу, Амминадав – Админнинъ огълу, Админ – Арнининъ огълу, Арни – Хецроннынъ огълу, Хецрон – Парецнинъ огълу, Парец – Ехуданынъ огълу,
34. Ехуда – Якъупнынъ огълу, Якъуп – Исхакънынъ огълу, Исхакъ – Ибраимнинъ огълу, Ибраим – Терахнынъ огълу, Терах – Нахорнынъ огълу,
35. Нахор – Серугнынъ огълу, Серуг – Реунынъ огълу, Реу – Пелегнинъ огълу, Пелег – Эвернинъ огълу, Эвер – Шелахнынъ огълу,
36. Шелах – Кенаннынъ огълу, Кенан – Арпакъшаднынъ огълу, Арпакъшад – Шемнинъ огълу, Шем – Нухнынъ огълу, Нух – Ламехнинъ огълу,
37. Ламех – Метушелахнынъ огълу, Метушелах – Ханохнынъ огълу, Ханох – Ереднинъ огълу, Еред – Махалалэлнинъ огълу, Махалалэл – Кенаннынъ огълу,
38. Кенан – Эношнынъ огълу, Энош – Шетнинъ огълу, Шет – Адемнинъ огълу, Адем – Алланынъ огълу эди.

Luke IV
1. Иса Мукъаддес Рухкъа толып, Иордан озенинден къайтты. Рух Оны сахрагъа алып кетти.
2. Анда къыркъ кунь девамында Иблис Исаны сынавдан кечирди. О куньлерде Иса бир шей ашамады ве сонъунда пек ач олды.
3. Иблис Онъа:– Эгер Сен Алланынъ Огълу олсанъ, мына бу ташкъа айт, отьмек олсун, – деди.
4. Иса онъа джевап берип:– Алланынъ Китабында:«Инсангъа яшамакъ ичюнтек бир отьмек керек дегиль ола», – деп язылгъан, – деди.
5. Сонъ Иблис Исаны юксек бир ерге чыкъарып, бир ань ичинде Онъа дюньянынъ эписи падишалыкъларыны косьтерди.
6. Иблис Исагъа:– Мен Санъа бу падишалыкъларны, оларнынъ бутюн къудретинен ве шан-шуретинен берабер беририм. Олар эписи манъа берильгенлер, ве мен оларны истегениме береджем.
7. Шунынъ ичюн, Сен манъа бель буксенъ, эписи Сенинъки оладжакъ, – деди.
8. Иса онъа джевап берип:– Алланынъ Китабында:«Раббинъе Алланъа белинъни бук,тек Онъа ибадет эт», – деп язылгъан, – деди.
9. Сонъ Иблис Оны Ерусалимге алып кельди ве Алла Сарайынынъ тёпесине турсатып:– Эгер Сен Алланынъ Огълу олсанъ, Озюнъни бу ерден ашагъа ташла.
10. Алланынъ Китабында шойле язылгъан:«О, Сен акъкъынъда Озь мелеклерине Сени къорчаламагъа эмир этеджек»
11. ве«Олар Сени къолларында котерип кетеджеклер,аягъынъ ташкъа сюрюнмейджек».
12. Иса онъа:– Бойле деп язылгъан: «Раббинъни, сенинъ Алланъны сынама», – деди.
13. Иблис, Исаны сынамагъа битирип, вакътынджа Оны къалдырып кетти.
14. Иса Мукъаддес Рухнынъ къудретинен Галилеягъа къайтып кельди. Онынъ акъкъында хабер бутюн этрафларда даркъалды.
15. Иса оларнынъ синагогаларында адамларны окъутты, ве эписи адамлар Оны шуретледи.
16. Бир кунь Иса Назарет шеэрине кельди. О, анда осип-буюген эди. Эр вакъыт япкъаны киби, раатлыкъ куню синагогагъа барды. О, Алланынъ Китабыны окъумакъ ичюн тургъанда,
17. Онъа Ешая пейгъамбернинъ китабыны бердилер. Иса китапны ачып:
18. «Раббимнинъ Руху Меним устюмде.Фукъарелерге Къуванчлы Хаберниилян этмек ичюн О Мени мукъаддес ягънен ягълады.Эсирлерге – азатлыкъ, сокъурларгъа – козьлери ачылгъаныныилян этмек ичюн,азап чеккенлерни къуртармакъ ичюн,Раббининъ хош девири кельгениниилян этмек ичюн О, Мени ёллады», – деп язылгъан ерини тапып окъуды.
19. Сонъ Иса, китапны къапатып, хызметчиге берди ве ерине отурды. Синагогадакилер эписи Онъа дикъкъатнен бакъа эдилер.
20. Иса оларгъа:– Сиз Мени динълеген вакъытта, язылгъан сёзлер беджерильди, – деди.
21. Эписи О акъкъында яхшы шейлер айта эдилер, Онынъ агъзындан чыкъкъан хайырлы сёзлерге шаша эдилер. Олар бир-биринден:– Я О, Юсуфнынъ огълу дегильми? – деп сорай эдилер.
22. Иса оларгъа:– Сиз эльбетте Манъа: «Эй эким, озюнъни озюнъ тедавийле», деген ибарени айтаджакъсыз. «Биз Кафарнаумда олгъан шейлерни эшиттик. Энди буны Озь ветанынъда да яп», дейджексиз, – деди.
23. Сонъ Иса девам этип: – Сизге догърусыны айтам: озь ветанында къабул этильген пейгъамбер ёкъ, – деди.
24. – Керчектен, сизге айтам: Ильяснынъ девринде, учь бучукъ йыл ягъмур ягъмагъанда ве бутюн ерлерде буюк ачлыкъ олгъанда, Исраильде чокъ тул къадынлар бар эди.
25. Амма Ильяс оларнынъ ич бирисине ёлланылмагъан, тек Сидон янындаки Зарефат шеэринде яшагъан бир тул къадынгъа ёлланылгъан эди.
26. Эль-Яса пейгъамбернинъ девринде Исраильде лепра хасталыгъына огърагъанлар чокъ эди. Амма олардан ич бириси эляллап тедавийленмеген эди, тек бир суриели Нааман тедавийленген эди.
27. Бу сёзлерни эшитип, синагогадакилер эписи ачувландылар.
28. Олар атылып турдылар ве Исаны шеэрден чыкъарып, Назарет ерлешкен дагънынъ тёпесине кетирдилер. Оны къаядан ашагъа атмагъа истедилер.
29. Лякин Иса оларнынъ арасындан кечип, о ерни къалдырды.
30. Иса Галилеядаки Кафарнаум шеэрине кельди. Раатлыкъ куньлери О, адамларны огрете эди.
31. Эписи Исанынъ огретювине шаша, чюнки О, къудретнен айта эди.
32. Синагогада, ичинде арам рух олгъан бир адам бар эди. О, кучьлю сеснен багъырып:
33. – Эй, назаретли Иса, Санъа бизден не керек? Сен бизни гъайып этмеге кельдинъми? Мен Сенинъ ким олгъанынъны билем. Сен Алланынъ Азизисинъ!
34. Иса джинге шойле эмир этти:– Сус да, бу адамдан чыкъ! – деди.Джин адамны эписининъ огюнде йыкътырды ве онъа ич бир зарар кетирмейип, ичинден чыкъты.
35. Эписи шашып къалдылар ве бир-бирине:– Бу насыл шей? Онынъ о къадар укюми ве къудрети бар ки, О, арам рухларгъа биле буюра, олар исе чыкъалар, – дедилер.
36. О акъкъында хабер бутюн этрафларгъа даркъалды.
37. Иса синагогадан чыкъып, Симоннынъ эвине кетти. Симоннынъ къайнанасы юксек сыджакънен хаста ята эди. Онъа ярдым этсин деп, Исагъа риджа эттилер.
38. О, къадыннынъ янына барып, эгильди ве хасталыкъкъа токътамагъа буюрды, ве хасталыкъ шу ань къадынны къалдырды. О исе, бирден турып оларгъа софраны донатты.
39. Кунь баткъанда, адамлар Исанынъ алдына чешит тюрлю хасталыкъларнен къыйналгъан сой-сопларыны алып кельдилер. О, эр бир хастагъа къолларыны къойып, оларны тедавийледи.
40. Чокъ адамнынъ ичинден джинлер чыкъып: «Сен Алланынъ Огълусынъ!» – деп къычыра эдилер. Иса оларны сусмагъа меджбур этти, буны айтмагъа ясакъ этти, чюнки олар, О, Месих олгъаныны биле эдилер.
41. Танъ аткъанда, Иса шеэрден чыкъып, адам ёкъ олгъан ерге кетти. Халкъ исе Оны къыдырып башлады. Оны тапып, меджбур этип къалдырмагъа тырыштылар.
42. Амма Иса оларгъа:– Мен Алланынъ Падишалыгъы акъкъында Къуванчлы Хаберни башкъа шеэрлерде де даркъатмакъ керегим. Мен шунынъ ичюн ёлланылгъаным, – деди.
43. Бойледже, О, Еудиенинъ синагогаларында адамларны огретмеге девам этти.

Luke V
1. Бир куню Иса Геннесарет голю янында, Оны сарып алгъан халкъ арасында тура эди. Адамлар Иса айткъан Алланынъ Сёзюни динълей эдилер.
2. Иса гольнинъ ялысында тургъан эки къайыкъны корьди. Балыкъчылар къайыкъларындан чыкъып, балыкъ торларыны юва эдилер.
3. О, бир къайыкъкъа, Симоннынъ къайыгъына минип, Симонгъа ялыдан бираз узакълашмасыны риджа этти ве, къайыкънынъ ичинде отурып, адамларны андан огретмеге девам этти.
4. Битирген сонъ исе, Симонгъа:– Сувнынъ терендже ерине бар да, балыкъ тутмакъ ичюн торларны тюшюринъиз, – деди.
5. Симон джевап берип:– Саибим, биз бутюн гедже чалыштыкъ, амма бир шей тутып оламадыкъ. Лякин Сен буюрсанъ, мен торларны ташларым, – деди.
6. Ташлагъанынен о къадар чокъ балыкъ туттылар ки, тап балыкъ торлары йыртыла башладылар.
7. Олар башкъа къайыкътаки аркъадашларына къолларыны саллап, оларны ярдымгъа чагъырдылар. Аркъадашлары келип, эки къайыкъны балыкъкъа толдурды. Къайыкълар чёкеджек киби олды.
8. Симон Пётр буны корьди де, Исанынъ алдында тиз чёкип:– Раббим, менден кет, чюнки мен гуналы адамым, – деди.
9. Симон ве онынъ янындакилери бу къадар тутулгъан балыкъны корип, къоркътылар. Симоннынъ аркъадашлары олгъан, Зебедайнынъ огъуллары Якъуп ве Юхан да, къоркътылар. Лякин Иса Симонгъа:– Къоркъма, сен энди балыкъ дегиль, адамларны тутаджакъсынъ, – деди.
10. Олар къайыкъларны ялыгъа чыкъардылар да, эр шейни къалдырып, Исанынъ артындан кеттилер.
11. Иса бир шеэрде олгъанда, Онынъ янына бутюн бедени лепра хасталыгъынен къаплангъан бир адам кельди. О, Исаны корип, ерге йыкъылып:– Эфендим, эгер истесенъ, мени эляллап тедавийлерсинъ, – деп ялварды.
12. Иса къолуны узатты ве онъа тийип:– Мен истейим, элял ол! – деди. Шу ань лепра адамны къалдырды.
13. Иса онъа кимсеге бир шей айтмамакъны буюрды ве:– Руханийге бар, о сени бакъсын да, тедавийленгенинъ ичюн, Муса буюргъан бахшышны бер, о, эписине шаатлыкъ олсун, – деди.
14. Иса акъкъындаки лафлар эп чокълаша. Халкъ Оны динълемек ве хасталыкъларындан къуртулмакъ ичюн Онъа топнен келе башлай.
15. Иса Озю исе адам ёкъ олгъан ерлерге барып, дува окъуй эди.
16. О, адамларны огреткен куньлернинъ биринде, Оны динълегенлер арасында Галилеянынъ ве Еудиенинъ эписи къасабаларындан ве Ерусалим шеэринден кельген фериселер ве Къанун оджалары отура эдилер. Исанен берабер Алланынъ тедавийлеген къувети эди.
17. Бир къач адам тёшек устюнде яткъан паралич ургъан бир хастаны котерип кельдилер. Олар оны Исанынъ алдына къоймакъ ичюн, эвге алып кирмеге тырыштылар.
18. Лякин адам чокълугъындан оны ичериге кетирмеге чаресини тапамайып, олар эвнинъ дамына чыкътылар ве кираметни дагъытып, хастаны тёшегинен берабер оданынъ ортасына, тамам Исанынъ огюне яваштан тюшюрдилер.
19. Иса оларнынъ иманыны корип:– Акъай, гуналарынъ багъышланды! – деди.
20. Къанун оджалары ве фериселер озьара тюшюнип: «Бойле куфюр шей япкъан бу адам ким экен? Гуналарны багъышламагъа Алладан башкъа кимнинъ акъкъы бар?» – дедилер.
21. Иса оларнынъ не тюшюнгенлерини билип:– Сизинъ юреклеринъиздеки тюшюнджелер недир!
22. Айтыладжакъ сёзлерден къайсы къолайджа: «Гуналарынъ багъышланды» я да «Еринъден тур ве кет», – демекми?
23. Шимди Инсан Огълунынъ ер юзюнде гуналарны багъышламакъ къудрети олгъаныны билирсиз, – деди. Сонъ паралич ургъан адамгъа:– Мен санъа айтам: тур, тёшегинъни ал да, эвинъе кет, – деди.
24. Адам, эписининъ козю огюнде бирден турып, яткъан тёшегини алды да, Алланы шуретлеп, эвине кетти.
25. Эписи шашып къалдылар. Олар Алланы шуретледи, къоркъа-къоркъа:– Биз бугунь оламайджакъ шейлерни корьдик, – дедилер.
26. Бундан сонъ Иса о ерден чыкъты. О, салым топлангъан еринде чалышкъан Левий адлы салым топлайыджыны корьди ве онъа:– Меним артымдан юр! – деди.
27. О, еринден турды ве, эр шейни ташлап, Исанынъ артындан кетти.
28. Сонъ Левий озь эвинде Иса ичюн буюк той япты. Мусафирлер арасында пек чокъ салым топлайыджылары ве башкъа адамлар бар эди.
29. Фериселер ве Къанун оджалары Онынъ шегиртлерине:– Сиз не ичюн салым топлайыджылары ве башкъа гуналыларнен бирликте ашап-ичесиз? – деп мырылдап башлады.
30. Иса оларгъа:– Эким сагъламларгъа дегиль, хасталаргъа керек.
31. Мен инсафлы адамларны дегиль, гуналыларны тёвбе этмеге чагъырмакъ ичюн кельдим, – деп джевап берди.
32. Олар Исагъа:– Ягъянынъ шегиртлери сыкъ-сыкъ аштан-сувдан вазгечелер ве дувалар окъуйлар. Фериселернинъ шегиртлери де бойле япалар. Сенинъкилери исе эм ашайлар, эм ичелер! – дедилер.
33. Иса оларгъа:– Тойдаки мусафирлерни, киев оларнен олгъанда, аштан-сувдан вазгечмеге меджбур этмек мумкюнми?
34. Амма ойле куньлер келеджек ки, киевни олардан тутып аладжакълар. Ана о вакъыт, о куньлерде аштан-сувдан вазгечерлер, – деди.
35. Иса оларгъа бир кинаели икяе де айтып берди:– Кимсе эски урбасына ямав къоймакъ ичюн, янъы урбадан парча кесмез. Чюнки о, янъы урбаны да бозар, эски урбасына да янъы ямав келишмез.
36. Кимсе яш шарапны эски мешин торбаларына толдурмай, чюнки яш шарап эски торбаларны патлатыр: эм шарап тёкюлир, эм торбалар гъайып олур.
37. Яш шарапны янъы мешин торбаларгъа толдурмакъ керек.
38. Эски шарапны ичкенлерден ич бириси яш шарапны истемез. О: «Эскиси яхшы», – дер, – деди.

Luke VI
1. Бир раатлыкъ куню Иса богъдай тарласындан кечип кеткенде, Онынъ шегиртлери башакъларны къопарып авучлары ичинде темизлеп ашай эдилер.
2. Базы фериселер исе:– Сиз раатлыкъ куню япмагъа мумкюн олмагъан шейни не ичюн япасыз? – дедилер.
3. Иса оларгъа:– Я сиз, Давут ве онынъ янындакилери ач къалгъанда не япкъанлары акъкъында окъумадынъызмы?
4. О, Алланынъ Эвине кирип, тек руханийлерге ашамагъа мумкюн олгъан теклиф пителерини алып, озю ашагъан ве янындакилерине де берген, – деп джевап берди.
5. Сонъ Иса девам этип:– Инсан Огълу – раатлыкъ кунюнинъ Раббисидир, – деди.
6. Башкъа бир раатлыкъ куню Иса синагогагъа келип, адамларны огретти. Анда онъ къолу сакъатланып къуругъан бир адам бар эди.
7. Къанун оджалары ве фериселер Исаны къабаатламакъ ичюн, О, раатлыкъ куню хастаны тедавийлер экенми, деп, Онынъ артындан бакъып тура эдилер.
8. Иса исе, оларнынъ фикирлерини билип, къолу сакъат адамгъа:– Тур ве мында, ортагъа чыкъ, – деди. О турды.
9. Иса оларгъа:– Мен сизден сорайым: раатлыкъ кунюнде не япмакъ мумкюн – яхшылыкъмы я да яманлыкъмы? Джан къуртармакъмы я да гъайып этмекми? – деди.
10. Иса оларны эписини козьден кечирип, о адамгъа:– Къолунъны узат, – деди. О адам бойле япкъанынен, къолу тюзельди.
11. Олар исе, ачувындан къутурып, Онъа не япайыкъ деп, озьара фикирлеше башладылар.
12. О куньлерде Иса дува окъумакъ ичюн дагъгъа чыкъты ве бутюн гедже Аллагъа дува окъуды.
13. Танъ аткъанда исе шегиртлерини янына чагъырды ве оларнынъ ичинден он экисини сайлап алды да, оларны «эльчилер» деп адландырды.
14. Оларнынъ адлары: Симон (Иса онъа Пётр адыны берди), онынъ къардашы Андрей, Якъуп, Юхан, Филип, Бартоломай,
15. Матта, Тома, Алфейнинъ огълу Якъуп, Ветанпервер лагъабыны ташыгъан Симон,
16. Якъупнынъ огълу Иуда ве сонъунда Исаны саткъан Иуда Искариот.
17. Оларнен ашагъа тюшип, Иса тегиз бир ерде токъталды. Анда Онынъ пек чокъ шегиртлери ве бутюн Еудиеден, Ерусалимден, Тир ве Сидоннынъ, голь бою ерлешкен виляетлеринден кельген чокъ адамлар топлашкъан эди.
18. Олар Исаны динълемек ве хасталыкъларындан тедавийленмек ичюн кельгенлер. Арам рухлардан къыйналгъанлар да тюзеле эдилер.
19. Адамларнынъ эписи Исагъа тиймеге тырыштылар, чюнки Ондан эписини тедавийлеген кучь чыкъа эди.
20. Иса, шегиртлерине бакъып:– Эй фукъарелер! Не къадар бахтлысыз,чюнки Алланынъ Падишалыгъы сизинъкидир.
21. Шимди ачлыкъ чеккенлер! Не къадар бахтлысыз,чюнки сиз ашап тояджакъсыз.Шимди агълагъанлар! Не къадар бахтлысыз,чюнки сиз куледжексиз.
22. Инсан Огълу ичюн адамлар сизден нефретленгенде, сизни ред эткенде, сизни акъаретлегенде, масхара этип адынъызны къаралагъанда, бахтлы олунъыз.
23. О куню къуванынъыз ве шенъленинъиз, чюнки сизни коклерде буюк мукяфат беклей! Бу адамларнынъ баба-деделери де пейгъамберлерге бойле япкъанлар.
24. Лякин зенгинлер! Алынъыз беля,чюнки сиз энди теселли таптынъыз.
25. Шимди токъ олгъанлар! Алынъыз беля,чюнки сиз ач оладжакъсыз.Шимди кульгенлер! Алынъыз беля,чюнки сиз окюрип агълайджакъсыз.
26. Сизни эписи адамлар макътаса, алынъыз беля,чюнки бу адамларнынъ бабалары, ялан пейгъамберлерни де бойле макътагъанлар.
27. Лякин сизге, Мени динълегенлерге айтам: душманларынъызны севинъиз, сизден нефретленгенлерге яхшылыкъ япынъыз.
28. Сизни къаргъагъанларгъа эйилик тиленъиз, сизни ынджыткъанларгъа дувалар окъунъыз.
29. Бир янагъынъа шамар ургъан адамгъа башкъасыны бер. Усть урбанъны тутып алсалар, тюп урбанъны да алмагъа кедер этме.
30. Сенден сорагъангъа бер ве сенинъкини тутып алгъандан къайтарып бергенини талап этме.
31. Адамлар сизге не япкъаныны истесенъиз, сиз де оларгъа шуны япынъыз.
32. Эгер сизни севгенлерни севсенъиз, бунен насыл савап къазанаджакъсынъыз? Гуналылар да озьлерини севгенлерни севелер!
33. Эгер озюнъизге яхшылыкъ эткенлерге яхшылыкъ этсенъиз, бунен насыл савап къазанаджакъсынъыз? Гуналылар да бойле япалар.
34. Эгер сиз къайтарып алмакъ умютинен борджкъа берсенъиз, бунен насыл савап къазанаджакъсынъыз? Гуналылар да, берген борджуны сонъ къайтарып алмакъ ичюн, гуналыларгъа борджкъа берелер.
35. Сиз исе душманларынъызны севинъиз ве оларгъа яхшылыкъ япынъыз. Ич бир къаршылыкъ беклемейип, борджкъа беринъиз. О вакъыт сизни буюк мукяфат беклей, сиз Юдже Алланынъ огъуллары оладжакъсынъыз. О Озю, яман ве шукюр этмеген адамларгъа биле мерамет эте.
36. Бабанъыз мераметли олгъаны киби, сиз де мераметли олунъыз.
37. Кимсени укюм этменъиз, сизни де укюм этмезлер. Кимсени къабаатламанъыз, сизни да къабаатламазлар. Багъышланъыз, сизни де багъышларлар.
38. Беринъиз, сизге де береджеклер, толу ольчюнен береджек: яхшы силькип, бастырып, толып-ташкъан ольчюнен сизинъ усть урбанъызнынъ этегине толдураджакълар. Сиз насыл ольчюнен ольчесенъиз, сизге де шойле ольчейджеклер, – деди.
39. Иса оларгъа бойле бир кинаели икяе айтып берди:– Кёр кёрны етеклеп юрип олурмы? Олар экиси де чукъургъа тюшмезлерми?
40. Шегирт озь оджасындан юкъары олалмаз. Амма окъувынынъ сонъуна еткен эр бир шегирт, оджасы киби олур.
41. Сен не ичюн къардашынънынъ козюндеки чёпке бакъасынъ да, озь козюнъдеки агъачны корьмейсинъ?
42. Сен озь козюнъдеки агъачны корьмей турып, насыл ола да къардашынъа: «Кель, къардашым, козюнъдеки чёпчюкни чыкъарайым», – дейсинъ? Эй экиюзьлю! Башта озь козюнъдеки агъачны чыкъар, сонъ къардашынънынъ козюнден чёпни насыл этип чыкъараджагъынъны ачыкъ-айдын корерсинъ.
43. Яхшы терек ярамай мейва бермез, ве, аксине, ярамай терек яхшы мейва бермез.
44. Эр бир терек озь мейвасындан билинир. Тикенлерден инджир джыймайлар, когемден юзюм кесмейлер.
45. Яхшы адам озюнинъ юрегиндеки яхшылыкъ хазинесинден яхшылыкъ чыкъара. Яман адам яманлыкъ хазинесинден яманлыкъ чыкъара. Адамнынъ юреги неге толу олса, онынъ агъзындан шу чыкъар.
46. Не ичюн сиз Мени: «Раббим, Раббим!» – деп чагъырасыз да, буюргъанымны япмайсыз?
47. Меним алдыма кельген ве сёзлеримни динълеп, оларны беджерген эр бир адам бойле адамгъа ошай:
48. о, эв къургъан адамгъа ошай. Терен чукъур къазып, къая устюнде темель къойгъан адамгъа ошай. Озеннинъ сувлары ташып, о эвге урулдылар, лякин оны къыбырдатып оламадылар, чюнки о, къавий къурулгъан эди.
49. Амма сёзлеримни динълеп, оларны беджермеген адам, эвини топракъ устюнде темельсиз къургъан адамгъа ошай. Озеннинъ сувлары эвге урулгъанда, о бирден дагъылып кетти. О эвден, тек виран олгъан бир оба къалды.

Luke VII
1. Иса сёзюни халкъкъа айтып битирген сонъ, Кафарнаум шеэрине келип чыкъты.
2. Анда бир юзбашынынъ энъ севимли къулу хасталанып, олюм алында экен.
3. Юзбашы, Иса акъкъында эшитип, О, келип къулумны къуртарсын деп риджа этмек ичюн, еудийлернинъ акъсакъалларыны Онынъ алдына ёллады.
4. Олар Исанынъ янына кельдилер ве гъайретнен риджа этип:– Бу адам Сенинъ ярдымынъа ляйыкътыр.
5. О, халкъымызны севе ве бизге синагога къурды, – дедилер.
6. Иса оларнен кетти. Олар юзбашынынъ эвине якъынлашкъанда, о, достларынен бойле хабер ёллады:– Эфендим, замет этме, Сен эвиме киргенинъе мен ляйыкъ дегилим.
7. Шунынъ ичюн Сенинъ алдынъа озюм бармадым, чюнки озюмни, бунъа ляйыкъ дегилим, деп саям. Сен тек буюрсанъ, къулум тедавийленир.
8. Чюнки мен де бойсунам, манъа да бойсунгъан аскерлер бар. Бирисине: «Кет», – десем, кете. Башкъасына: «Кель мында», – десем, келе. Хызметчиме: «Шуны яп», – десем, япа, – деди.
9. Иса бу сёзлерни эшитип, тааджипленди ве артындан кельген адамларгъа айланып:– Сизге айтам: Мен бойле иманны Исраильде биле тапмадым, – деди.
10. Ёлланылгъанлар исе, эвге къайтып кельгенде, къулнынъ тюзельгенини корьдилер.
11. Арадан чокъ вакъыт кечмей, Иса Наин деген шеэрге кетти. Онен берабер шегиртлери ве пек чокъ адам юре эди.
12. Иса шеэрнинъ къапусына якъынлашкъанда, бир ольген адамны чыкъара эдилер. О, тул къадыннынъ бирден-бир огълу эди. Шеэрнинъ чокъ адамлары о къадыннен берабер кете.
13. Рабби шу къадынны корьгенинен, аджыды ве:– Агълама! – деди де,
14. дженазе табутына якъынлашып, къолунен тийди. Табутны алып кеткен адамлар токътадылар. Иса исе:– Эй йигит, санъа айтам: тур еринъден! – деди.
15. Олю котерилип отурды да, лаф этип башлады. Иса оны анасына къайтарды.
16. Эр кесни буюк бир къоркъу басты. Олар Алланы шуретлеп:– Арамызда буюк пейгъамбер пейда олды. Алла Озь халкъына ярдым этмеге кельди, – дедилер.
17. Иса акъкъында бу хабер бутюн Еудие ве онынъ этрафларына даркъалды.
18. Ягъянынъ шегиртлери онъа бутюн олып кечкен вакъиалар акъкъында хабер эттилер. Ягъя шегиртлеринден экисини чагъырып:
19. «Келеджек Бириси Сенсинъми? Я да биз башкъасыны беклейикми?» – деп сорамакъ ичюн оларны Раббининъ алдына ёллады.
20. Акъайлар, Онынъ алдына келип:– Бизни Сувгъа Батырыджы Ягъя ёллады. О Сенден: «Келеджек Бириси Сенсинъми? Я да биз башкъасыны беклейикми?» – деп сорай, – дедилер.
21. О вакъыт Иса чокъ адамларны хасталыкълардан ве оларны чекиштирген дертлерден тедавийлей, яман рухлардан къуртара, чокъ сокъурларнынъ козьлерини ача эди.
22. Иса джевап берип:– Барынъ да, корип эшиткенлеринъизни Ягъягъа айтынъыз: кёр адамлар кене корелер, топаллар юрелер, лепра хасталыгъына огърагъанлар элялланып тедавийленелер, сагъырлар эшителер, олюлер тири олалар ве фукъарелер Къуванчлы Хаберни эшителер.
23. Мен ичюн ёлдан урулмагъан адам бахтлыдыр! – деди.
24. Ягъянынъ ёллагъан адамлары кеткен сонъ, Иса халкъкъа Ягъя акъкъында айтып башлады:– Сиз не ичюн сахрагъа бардынъыз? Ельде саллангъан къамышны корьмегеми?
25. Айса, сахрагъа не ичюн бардынъыз? Паалы урба кийген адамны корьмегеми? Лякин паалы урба кийип, байлыкъта яшагъанлар падишалар сарайларында олалар.
26. Айса, кимни корьмеге бардынъыз? Пейгъамберними? Эбет, пейгъамберни! Сизге Мен айтам: о, пейгъамберден де буюк.
27. Алланынъ Китабында бу адам акъкъында язылгъан эди:«Сенден эвель хаберджимни ёллайым.О Сенинъ огюнъде ёл азырлайджакъ».
28. Сизге айтам: эписи догъгъан адамлардан Ягъядан буюк олгъаны ёкътыр. Бунъа бакъмадан, Алланынъ Падишалыгъында энъ кучюк сайылгъан биле ондан буюктир.
29. Буны эшиткен бутюн халкъ, салым топлайыджылар биле, Аллагъа, догъру деп, бойсундылар ве Ягъянынъ алдына сувгъа батырылып чыкъмакъ ичюн кельдилер.
30. Фериселер ве Къанун оджалары исе Алланынъ ирадесини ред этип, Ягъягъа барып сувгъа батырылып чыкъмагъа разы олмадылар.
31. Иса девам этип:– Бу адам несилини неге ошатайым? Олар кимге ошайлар?
32. Олар мейданда отурып, бир-бирине: «Биз сизге къавал чалдыкъ, сиз исе ойнамадынъыз. Биз такъмакълар окъудыкъ, сиз исе агъламадынъыз», – деп къычыргъан балаларгъа ошайлар.
33. Чюнки Сувгъа Батырыджы Ягъя келип, аш ашамады, шарап ичмеди. Сиз исе: «Онда джин яшай», – дейсиз.
34. Инсан Огълу келип, эм ашай, эм иче, ве сиз: «Бу ачкозь ве ичкиджиге бакъынъыз! О – салым топлайыджылары ве гуналыларнынъ досту!» – дейсиз.
35. Лякин икмет бутюн озь балаларынен тасдыкълана, – деди.
36. Фериселерден бири Исаны онен аш ашамагъа давет этти. Иса, ферисенинъ эвине кирип, софра башында ер алды.
37. Шу арада, шеэрде гуналы деп белли олгъан бир къадын, Иса ферисенинъ эвинде ашагъаныны билип, алебастрдан ясалгъан савут ичинде паалы къокъулы ягъ алып кельди.
38. О, Исанынъ артында, Онынъ аякълары янында турып, окюр-окюр агълады. Къадыннынъ козь яшлары Исанынъ аякъларына тамлай, о, исе озюнинъ сачларынен Онынъ аякъларыны сюртти ве опе-опе къокъулы ягънен ягълады.
39. Исаны давет эткен ферисе буны корип: «Эгер бу адам пейгъамбер олса, Онъа тийген шу къадыннынъ ким олгъаныны билир эди, чюнки о гуналы да», – деп тюшюнди.
40. Иса, онъа айланып:– Симон, санъа бир айтаджакъ шейим бар, – деди.– Айт, Оджам, – деди о.
41. – Эки адам бир инсандан акъча борджкъа алгъан. Бирисининъ борджу беш юз, башкъасынынъ – элли динар эди.
42. Амма олар борджларыны къайтарып оламагъанлары ичюн, о, экисининъ борджларыны багъышлады. Айт манъа, олардан къайсы бири оны чокъча севеджек? – деди Иса.
43. Симон джевап берип:– Меним фикиримдже, чокъ борджу багъышлангъан сою, – деди.– Сенинъ къарарынъ догъру, – деди Иса.
44. Сонъ къадынгъа таба айланып, Симонгъа:– Бу къадынны коресинъми? Мен сенинъ эвинъе кельгенимде, аякъларымны ювмагъа сув бермединъ. О исе, озюнинъ козь яшларынен аякъларымны ювып, сачларынен сюртти.
45. Сен Мени къаршылагъанда опьмединъ. Амма бу къадын, кельгенимден берли аякъларымны опип токътамай.
46. Сен Меним башымны зейтюн ягъынен ягъламадынъ, о исе, паалы къокъулы ягънен аякъларымны ягълады, – деди.
47. – Шунынъ ичюн Мен санъа айтам: онынъ чокъ гуналары багъышланды, чюнки онынъ севгиси буюк. Кимге аз багъышланса, о, аз севе.
48. Сонъ Иса къадынгъа:– Гуналарынъ багъышланды, – деди.
49. Башкъа мусафирлер исе озьара: «Ким олгъан бу, гуналарны биле багъышлай?» – деп тюшюндилер.
50. Иса исе къадынгъа:– Сени иманынъ къуртарды. Тынч олып бар, – деди.

Luke VIII
1. Бундан сонъ Иса ёлгъа чыкъып, шеэр ве койлерде Алланынъ шейлерини анълатып ве Алланынъ Падишалыгъы акъкъында Къуванчлы Хаберни даркъатып юрди. Он эки шегиртинден гъайры,
2. Онынъ янында бир къач къадын бар эди. Иса оларны яман рухлардан ве хасталыкълардан къуртаргъан эди. Булар: ичинден еди джин чыкъкъан Мерьем, онъа «Магдалалы» дей эдилер,
3. Ироднынъ идаре хызметчиси Хузанынъ апайы Ёанна, Сусанна ве башкъалары. Олар озь байлыгъынен Исагъа хызмет эте эдилер.
4. Куньлернинъ биринде Исанынъ янында пек чокъ адам топланды. Олар тюрлю шеэрлерден келе эдилер. Иса оларгъа бир кинаели икяе айтып берди:
5. – Бир сачыджы тарлагъа урлукъ сачмагъа чыкъкъан. О, урлукъ сачкъанда, базы урлукълар ёл кенарына тюшип тапталгъанлар, ве кок къушлары оларны чокъуп, ёкъ эткенлер.
6. Башкъа урлукълар ташлы ерге тюшкен ве осип чыкъкъанларынен къуруп къалгъанлар, чюнки топракъ сувсуз эди.
7. Башкъалары тикенлер арасына тюше. Тикенлер оселер ве фиданларны богъып гъайып этелер.
8. Даа башкъалары яхшы топракъкъа тюше ве осип юз къат арткъач берекет берелер, – деди. Буны айткъан сонъ Иса:– Къулагъы барлар буны эшитсинлер! – деп къычырды.
9. Шегиртлери Исадан:– Бу кинаели икяенинъ манасы недир? – деп сорадылар.
10. О оларгъа:– Алла Падишалыгъынынъ сырлары сизге ачылгъан, – деди. – Къалгъанларына исе олар кинаели икяенен берильген. Сонъ оларкозьлеринен бакъып – корьмесинлер,къулакъларынен эшитип – анъламасынлар.
11. Бу икяенинъ манасы бойле: урлукъ – Алланынъ Сёзюдир,
12. ёл кенарында олгъанлар – Сёзни эшиткен адамлардыр. Амма сонъ Иблис келе де, олар инанып къуртулмасынлар деп, Сёзни юреклеринден алып кете.
13. Ташлар арасында олгъанлар – Сёзни эшитип къуванчнен къабул эткен адамлар. Лякин олар тамыр атмагъанлары ичюн, бир вакъыткъа къадар инаналар, сынав куньлеринде исе ёлундан къайталар.
14. Тикенлер арасына тюшкенлер – Сёзни эшиткен, амма пишкен берекет бермеген адамлар, чюнки аятынынъ къасеветлери, байлыгъы ве кейф кетирген шейлери оларны богъалар.
15. Яхшы топракъта олгъанлар исе – Сёзни эшитип, оны яхшы ве темиз юрегинде сакълайлар ве чыдамлы олгъанлары ичюн, берекет берелер.
16. Ич кимсе чыракъ якъып, оны савутнен къапатмаз, я да ятакъ тюбюне къоймаз. Аксине, киргенлер ярыкъны корьсюн деп, оны шамдангъа къоялар.
17. Чюнки эр бир сыр ачыладжакъ, эр бир гизли шей белли оладжакъ ве ярыкъкъа чыкъаджакъ.
18. Шу себептен насыл динълегенинъизге дикъкъат этинъиз. Кимде бар олса, онъа къошулып даа бериледжек. Кимде ёкъ олса, «озюмде бар», деп беллегени биле тартып алынаджакъ.
19. Сонъ Исанынъ анасынен къардашлары Онъа кельдилер, амма адам чокълугъы ичюн янына якъынлашып оламадылар.
20. Исагъа:– Ананъ ве къардашларынъ тышарыда туралар, олар Сени корьмеге истейлер, – деп хабер эттилер.
21. Иса оларгъа бойле джевап берди:– Алланынъ Сёзюни динълеген ве беджерген адамлар – Меним анам ве къардашларым.
22. Шу куньлернинъ биринде Иса Озь шегиртлеринен берабер къайыкъкъа минди ве оларгъа:– Гольнинъ о бир ялысына ялдап кечейик, – деди. Олар ёлгъа чыкътылар.
23. Ялдап кеткенде, Иса юкъугъа далды. Гольде ойле кучьлю фуртуна къопты ки, далгъалар къайыкъны толдура башладылар. Къайыкътакилернинъ алы хавфлы олды.
24. Исанынъ янына барып, олар Оны уяттылар ве:– Саип, Саип, биз гъайып оламыз! – дедилер. Иса уянгъанынен, ельге ве далгъаларгъа токътамакъны буюрды. Олар токътадылар, ве голь де тынчланды.
25. Иса шегиртлерине:– Сизинъ иманынъыз къайда? – деди.Шегиртлер исе къоркъып ве шашып бир-бирине:– Кимдир бу я? О, ельге ве сувгъа буюра, олар да Онъа бойсуналар! – дедилер.
26. Олар Галилеянынъ къаршысындаки герасалыларнынъ юртуна кельдилер.
27. Иса ялыгъа чыкъкъанынен, оны шеэрден кельген бир адам къаршылады. Онынъ ичинде джинлер олгъанда, о, чокътан берли чыр-чыплакъ юре ве эвинде дегиль, дюрбелерде яшай эди.
28. Исаны корип, о, къычырды да, озюни Онынъ аякълары астына ташлап, кучьлю сеснен:– Эй Иса, Юдже Алланынъ Огълу, менде не ишинъ бар? Санъа ялварам, мени чекиштирме! – деди,
29. чюнки Иса арам рухкъа бу адамдан чыкъып кетмекни буюргъан эди.Арам рух чокъ вакъыт девамында бу адамны къыйнады. Бунынъ ичюн бу адамны, къолларыны ве аякъларыны зынджырларнен багълап, къаравулладылар. Лякин о, зынджырларны узьди, ве джин оны адам олмагъан ерлерге айдады.
30. Иса ондан:– Адынъ не? – деп сорады. О исе:– Адым Орду, – деди, чюнки онъа чокъ джин кирген эди.
31. Джинлер, оларны буюк теренликке ёлламасын деп, Исагъа ялвардылар.
32. Шу дагънынъ тёпесинде буюк бир домуз сюрюси отлап юре эди. Джинлер домузларгъа кирмеге Исагъа ялвардылар. О, оларгъа рухсет берди.
33. Джинлер адамдан чыкъып домузларгъа кирдилер. Домузлар исе тик къаядан гольге атылып, сувда богъулдылар.
34. Чобанлар олгъан шейни корьгенлеринен, чапып барып, бу акъта шеэрде ве онынъ этрафларында хабер эттилер.
35. Адамлар олып кечкен адисени корьмеге кельдилер. Исанынъ янына келип бакъсалар, анавы адам джинлерден къуртарылгъан ве кийинип, акъылыны башына топлап, Исанынъ аякълары янында отура. Олар пек къоркътылар.
36. Шу вакъианы корьгенлер исе джин ургъан адамнынъ насыл къуртулгъаныны оларгъа айтып бердилер.
37. Герасалыларнынъ виляетинде яшагъанларнынъ эписини буюк къоркъу басты. Шунынъ ичюн олар Исадан шу ерлерден кетмесини сорадылар. Сонъ О, къайыкъкъа минип къайтып кетти.
38. Джинлерден къуртулгъан адам Исанынъ янында къалмакъ ичюн Ондан разылыкъ сорады. Лякин Иса оны ёллап:
39. – Озь эвинъе къайтып, Алла сен ичюн не япкъаныны айтып бер, – деди. О адам барып, Иса онъа не япкъаныны бутюн шеэрге илян этти.
40. Иса къайтып кельгенде, халкъ Оны къаршылап, «Хошкельдинъ», – деди, чюнки эписи Оны бекледилер.
41. Шу вакъыт синагоганынъ башлыкъларындан бири, Яир адлы бир адам келип, Исанынъ аякъларына йыкъылды да, Оны эвине чагъырып, ялварды,
42. чюнки онынъ он эки яшларында олгъан бирден-бир къызы олюм тёшегинде ята эди. Иса Яирнен берабер кеткенде, Оны чевре-четинден пек чокъ адам сыкъыштырып юре эди.
43. Бир къадын он эки йыл къан акъувынен чекишип, бутюн параларыны экимлерге сарф эткен, амма кимсе оны тедавийлеп оламагъан.
44. О, Исанынъ артындан барып, Онынъ урбасынынъ уджуна тийди. Бирден къан акъувы кесильди.
45. – Манъа ким тийди? – деди Иса. Эписи, бу мен дегиль эдим, дедилер. Пётр исе:– Саибим, этрафынъдаки адамлар Сени сыкъыштырып туралар, – деди.
46. Амма Иса:– Ёкъ, кимдир Манъа тийди, чюнки Мен Озюмден кучь чыкъкъаныны дуйдым, – деди.
47. Япкъаныны гизлеп оламайджагъыны анълагъан къадын къоркъудан къалтырап, чыкъты ве Онынъ аякъларына йыкъылып, бутюн халкъ огюнде, Исагъа не себептен тийгенини ве бирден тюзельгенини айтты.
48. Иса онъа:– Къызым, сени иманынъ къуртарды. Тынчлыкънен бар, – деди.
49. Иса бу сёзлерни даа айтып битирмегенде, синагога башлыгъынынъ эвинден бир адам келип:– Къызынъ ольди. Оджаны къасевет эттирме, – деди.
50. Лякин Иса, бу сёзлерни эшитип, Яирге:– Къоркъма, тек инан, къызынъ къуртарыладжакъ, – деди.
51. Иса о эвге кирип, янына тек Пётрны, Якъупны, Юханны ве къызчыкънынъ анасыны ве бабасыны алды. Башкъаларына исе кирмеге ясакъ этти.
52. Эписи, озьлерини кокреклерине урып, ольген къызчыкъ ичюн агълай эдилер. Иса исе:– Агъламанъыз, о ольмеди, амма о, юкълай, – деди.
53. Олар къызчыкънынъ ольгенини билип, Онынъ устюнден кульдилер.
54. Иса хастанынъ къолуны алды ве:– Эй къызчыкъ, еринъден тур! – деди.
55. Къызчыкънынъ джаны беденине къайтты, ве о бирден турды. Иса онъа аш бермеге буюрды.
56. Къызнынъ ана-бабасы шашып къалдылар. Иса исе оларгъа олып кечкен вакъиа акъкъында ич кимсеге айтмамакъны буюрды.

Luke IX
1. Иса он эки шегиртини янына чагъырып, оларгъа джинлернинъ эписини къувмакъ ве хасталыкъларны тедавийлемек ичюн къудрет ве акимлик берди.
2. О, оларны Алланынъ Падишалыгъыны илян этмек ве дертлерни тедавийлемек ичюн ёллап:
3. – Ёлгъа ич бир шей алманъыз: не ёл таягъы, не торба, не отьмек, не акъча, эки дане урба биле алманъыз, – деди.
4. – Къайсы эвге кирсенъиз, о ерден кеткендже, шу эвде къалынъыз.
5. Эгер сизни къабул этмеселер, о шеэрден чыкъкъанда, аякъларынъыздаки тозны биле къакъып кетинъиз. Бу, оларгъа къаршы шаатлыкъ олур.
6. Шегиртлер кеттилер. Олар къасабадан-къасабагъа кечип, эр ерде Къуванчлы Хаберни илян эттилер ве эр бир ерде хасталарны тедавийледилер.
7. Виляет укюмдары Ирод бу вакъиалар акъкъында эшитип, шашмалап къалды. Чюнки базылары: «Ягъя олюлерден тирильди»,
8. башкъалары исе: «Ильяс пейда олды», даа башкъалары: «Къадимий пейгъамберлерден бириси тирильди», – дедилер.
9. Ирод: «Мен Ягъянынъ башыны кестирген эдим де. Амма бу адам ким экен? Мен Онынъ акъкъында бойле шейлер эшитем», – деди, ве Исаны корьмеге чаре къыдырды.
10. Эльчилер къайтып кельген сонъ, Исагъа япкъан ишлери акъкъында айтып бердилер. Иса оларны янына алып, Бетсайда шеэрине оларнен бир Озю олып кетти.
11. Амма халкъ буны билип, Онынъ артындан кетти. Иса оларны яхшы къаршылап, Алланынъ Падишалыгъы акъкъында оларнен лаф этти ве мухтадж олгъанларны тедавийледи.
12. Акъшам олаяткъанда, Исанынъ он эки шегирти Онынъ алдына келип:– Мында адамлар яшамагъа ичюн, халкъны йибер, этрафтаки къасаба ве койлерге барып озьлерине ятмагъа ер ве ашамагъа аш тапсынлар, – дедилер.
13. – Сиз оларгъа аш беринъиз! – деди Иса.– Бизим беш отьмек ве эки балыкътан гъайры ич бир шейимиз ёкъ. Я да барып, о къадар адам ичюн аш сатын алайыкъмы? – деди олар.
14. О ерде беш бинъге якъын акъай бар эди. Иса шегиртлерине:– Халкъны эллишер-эллишер болип, топнен отуртынъыз,– деди.
15. Шегиртлери бойле япып, эписини отурттылар.
16. Иса беш отьмекнен эки балыкъны алды ве кокке бакъып, шукюр дувасыны окъуды. Сонъ ашны парчалады ве адамларгъа даркъатмакъ ичюн шегиртлерине берди.
17. Эр кес ашап тойды. Артып къалгъан парчаларны топлагъанда, он эки буюк сепет толды.
18. Куньлернинъ биринде Иса ялынъыз Озю къалып дува окъугъанда, Онынъ янына шегиртлери кельди. Иса олардан:– Халкъ Мени ким деп сая? – деп сорады.
19. Олар джевап берип:– Базылары Сени Сувгъа Батырыджы Ягъя, башкъалары – Ильяс деп саялар, даа башкъалары: «Къадимий пейгъамберлерден бириси тирильди», – дейлер, – дедилер.
20. Иса олардан:– Я сиз Мени ким деп саясыз? – деп сорады. Пётр Онъа:– Алланынъ Месихи, – деп джевап берди.
21. Иса буларны бир кимсеге айтмагъа ясакъ этти.
22. О:– Инсан Огълу чокъ азаплар чекип, акъсакъаллар, баш руханийлер ве Къанун оджалары тарафындан ред этильмек керек. Оны ольдюреджеклер, амма учюнджи куню кельгенде, О, тириледжек, – деди.
23. Сонъ эр кеске:– Эгер ким Меним артымдан кетмеге истесе, озюнден вазгечип, эр кунь озь хачыны котерип, Меним артымдан юрсюн.
24. Чюнки озь джаныны къуртармагъа истеген адам оны джояджакъ. Ким де Мен ичюн джаныны берсе, оны къуртараджакъ.
25. Эгер инсан бутюн дюньянынъ саиби олып, озюни джойса я да озю гъайып олса, бундан насыл файда кореджек?
26. Ким Менден ве Меним сёзлеримден утанса, Инсан Огълу да, Озюнинъ шерефи иле, Бабасынынъ шерефи иле ве мукъаддес мелеклернинъ шерефи иле кельгенде, ондан утаныр.
27. Сизге догърусыны айтам: мында тургъан адамлар арасында, даа олюм не олгъаныны бильмейип, Алланынъ Падишалыгъыны кореджек сойлары бар.
28. Иса бу сёзлерни айткъан сонъ секиз кунь къадар кечти. О, янына Пётрны, Юханны ве Якъупны алып, дува окъумакъ ичюн дагъгъа чыкъты.
29. Дува окъугъан вакъытта, Исанынъ юзю денъишти, урбалары исе козь къамаштырып бем-беяз олдылар.
30. Эки адам – Муса ве Ильяс, Исанен субетлешип тура эдилер.
31. Олар кок шуретинде келип, Онынъ, Ерусалимге барып, бу дюньядан кетеджеги акъкъында айта эдилер.
32. Пётр ве онынъ янындакилерини юкъу баскъан эди. Уянгъанда исе, Исанынъ шуретини ве Онынъ янында тургъан эки адамны корьдилер.
33. Акъайлар Исанынъ янындан кеткенде, Пётр Онъа:– Саип, бу ерде бизге не яхшы я! Биз учь чалаш къурайыкъ да, бириси Санъа, бириси Мусагъа ве бириси Ильяскъа олсун, – деди. Амма о не айткъаныны озю де бильмей эди.
34. Пётр лафыны даа битирмегенде, бир булут пейда олып, оларны кольгесинен къапатты. Шегиртлер булут тюбюнде къалып, пек къоркътылар.
35. Лякин булутнынъ ичинден бир сес чыкъып: «Бу Меним Огълумдыр, Мен Оны сайладым, Оны динъленъиз!» – деди.
36. Сес кесильген сонъ, Иса кене бир Озю къалды. Шегиртлер буны гизли туттылар ве корьгенлери акъкъында, о куньлери ич кимсеге айтмадылар.
37. Эртеси куню олар дагъдан тюшкенде, Исаны пек чокъ адам къаршылады.
38. Бирден халкъ ичинден бир адам багъырып:– Оджам, Санъа ялварам, огълума бакъса, о меним бирден-бир балам!
39. Онъа джин уджюм эте, ве о пек къычыра. Джин оны, дудакъларында копюк чыкъкъандже, сарсыта, оны пек чекиштирип, зорнен къалдыра.
40. Мен Сенинъ шегиртлеринъе джинни къувмагъа ялвардым, лякин оларнынъ къолундан кельмеди, – деди.
41. Иса бунъа джевап берип:– Эй, имансыз ве бозукъ адамлар! Мен сизнен даа не къадар оладжам? Сизни не къадар чыдап тураджам? Огълунъны бу ерге кетир! – деди.
42. Бала Исагъа якъынлашкъанда, джин оны ерге йыкътырып сарсытты. Лякин Иса арам рухкъа ясакъ этти, баланы тедавийледи ве бабасына берди.
43. Эр кес Алланынъ улулыгъына шаша эди. Эписи адамлар Исанынъ япкъан ишлеринден тааджипленген вакъытта, О, Озь шегиртлерине:
44. – Меним сёзлеримни дикъкъатнен динъленъиз: Инсан Огълуны адамларнынъ къолуна тутып береджеклер, – деди.
45. Олар исе бу сёзлерни анъламай эдилер. Оларны анъламасын деп, манасы оларгъа гизли эди. Исадан сорамагъа исе къоркътылар.
46. Шегиртлер арасында, олардан къайсы бири энъ буюк, деген дава чыкъты.
47. Юреклеринде не тюшюнгенлерини бильген Иса бир баланы алып, Озюнинъ янына турсатты да,
48. оларгъа:– Ким бу баланы Меним адым огъруна къабул этсе, о Мени къабул эте. Ким Мени къабул этсе, Мени Ёллагъанны да къабул эте. Чюнки, аранъызда энъ кучюк сою эписинден буюктир, – деди.
49. Юхан исе Исагъа:– Саип, биз Сенинъ адынънен джинлерни къувгъан бир адамны корьдик. О, бизнен берабер юрмегени ичюн, биз онъа бу шейни япмагъа ясакъ эттик, – деди.
50. – Онъа ясакъ этменъиз! Ким сизге къаршы чыкъмаса, о сизинъ тарафынъызда, – деди Иса.
51. Исанынъ кокке котериледжек вакъты якъынлашкъанда, О, Ерусалимге бармакъ къарарына кельди.
52. Озюнден эвель хаберджилерини ёллады. Олар, Исагъа керек шейлерни азырламакъ ичюн, бир самариели коюне кельдилер.
53. Амма анда Исаны къабул этмедилер, чюнки О, Ерусалимге кетеяткъаны корюнип тура эди.
54. Онынъ шегиртлери Якъуп ве Юхан буны корип:– Рабби, буларны ёкъ этмек ичюн коктен атеш тюшсюн деп, айткъанымызны истейсинъми? – дедилер.
55. Иса исе оларгъа айланып, ясакъ этти.
56. Сонъ олар башкъа койге кеттилер.
57. Ёлны девам эткен вакъытта, кимдир Исагъа:– Къайда барсанъ да, мен Сенинъ артынъдан юрмеге азырым, – деди.
58. Иса онъа:– Тилькилернинъ къобалары бар, коктеки къушларнынъ ювалары бар. Лякин Инсан Огълунынъ башыны ястыкъкъа къойып ятмагъа ери ёкъ, – деп джевап берди.
59. Башкъасына исе:– Артымдан юр! – деди. Лякин о:– Эфенди, башта барып бабамны дефн этмеге разылыкъ бер, – деди.
60. Иса онъа:– Олюлер озь олюлерини дефн этсинлер. Сен исе барып, Алланынъ Падишалыгъыны илян эт, – деди.
61. Башкъа бир адам Онъа:– Эфенди, мен Сенинъ артынъдан юреджем. Тек башта барып эвдекилеримнен сагълыкълашмагъа рухсет эт, – деди.
62. Иса онъа:– Къолларыны сабанда тутып ве артына айланып бакъкъан эр бир адам Алланынъ Падишалыгъы ичюн келишикли дегиль, – деп джевап берди.

Luke X
1. Бундан сонъ Рабби даа етмиш эки адам сайлап айырды да, Озю бармагъа истеген эписи шеэрлер ве ерлерге оларны экишер-экишер Озюнинъ огюнден ёллады.
2. О, оларгъа бойле деди:– Ашлыкъ чокъ, ишчилер исе аз. Озь ашлыгъыны ораджакъ ишчилерни даа ёлласын деп, ашлыкънынъ Саибине ялваранъыз.
3. Барынъыз! Къашкъырлар арасына сизни къозулар киби ёллайым.
4. Янынъызгъа не акъча кисеси, не торба, не де аякъкъап алынъыз. Ёлда ич кимсеге селям берменъиз.
5. Къайсы эвге кирсенъиз, башта: «Эвинъизге барышыкъ олсун», – денъиз.
6. Эгер о ерде барышыкъ севген адам яшаса, барышыгъынъыз онъа къаладжакъ. Олмаса исе – сизге къайтып келеджек.
7. Бу эвде къалынъыз ве оларда олгъаныны ашап-ичинъиз, чюнки чалышкъан адам акъкъыны алмагъа ляйыкътыр. Эвден-эвге кечип юрменъиз.
8. Бир де бир шеэрге кельгенинъизде, сизге хошкельди айтсалар, не берселер ашанъыз,
9. оларнынъ хасталарыны тедавийленъиз ве: «Алланынъ Падишалыгъы энди янынъызда!» – денъиз.
10. Эгер де бир шеэрге кельгенинъизде, сизни къабул этмеселер, о шеэрнинъ сокъакъларындан кечип, шу сёзлерни айтынъыз:
11. «Шеэринъизде аякъларымызгъа япышкъан тозны биле къакъып, озюнъизге къалдырып кетемиз. Амма бунъа бакъмадан, билинъиз: Алланынъ Падишалыгъы энди янынъызда».
12. Сизге айтам: о куню Содом шеэрининъ алы о шеэрден енгильдже оладжакъ.
13. Сенинъ алынъ беля, эй Хоразин! Сенинъ алынъ беля, эй Бетсайда! Чюнки сизлерде олгъан аджайип шейлер Тир ве Сидон шеэрлеринде олгъан олса, олар чокътан чувал токъумасына сарылып, устьлерине куль сепип, отурып тёвбе этер эдилер.
14. Шунынъ ичюн, Ахирет кунюнде Тир ве Сидоннынъ алы сизинъкиден енгильдже оладжакъ.
15. Сен де, Кафарнаум, сен кокке юкселирсинъми? Ёкъ! Сен олюлер дюньясына тюшип кетерсинъ!
16. Сизни динълеген адам Мени динълей. Сизни ред эткен адам исе Мени ред эте. Мени ред эткен исе, Мени Ёллагъанны ред эте.
17. Етмиш эки шегирт къуванчнен къайтып кельдилер. Олар:– Рабби, Сенинъ адынъ ичюн, бизге джинлер биле бойсуналар! – дедилер.
18. Иса оларгъа:– Мен Иблисни коклерден яшын киби тюшкенини корьдим.
19. Мына, Мен сизге йыланлар ве акъреплер устюне басмагъа ве душманнынъ бутюн кучю устюнден укюм бердим. Ич бир шей сизге зарар эталмай.
20. Амма джинлер сизге бойсунгъанына къуванманъыз, сизинъ адларынъыз коклерде язылгъанына къуванынъыз! – деди.
21. Шу ань Иса, Мукъаддес Рухта пек къуванды ве:– Бабам, кок ве ернинъ Раббиси! Шуретлейим Сени, чюнки Сен шуны акъыллылар ве бильгилилер ичюн гизли эттинъ, кучюк балаларгъа исе ачтынъ! Эбет, Бабам, Сенинъ эйи ираденъ шойле эди! – деди.
22. – Бабам эр шейни Манъа берди. Огълунынъ ким олгъаныны Бабасындан гъайры кимсе бильмей, Бабанынъ ким олгъаныны да Огълундан ве Огълу ачмагъа истеген адамдан гъайры кимсе бильмей, – деп девам этти Иса.
23. Сонъ шегиртлерине айланып, тек оларгъа: – Корьгенинъизни корьген козьлер бахтлыдыр.
24. Сизге айтам: пек чокъ пейгъамбер ве падишалар сиз корьгенинъизни корьмеге истедилер, лякин корьмедилер, сиз эшиткенлеринъизни эшитмеге истедилер, лякин эшитмедилер, – деди.
25. О вакъыт бир Къанун оджасы пейда олды. О, Исаны сынамакъ ичюн, Онъа суаль берди:– Оджа, эбедий аят къазанмакъ ичюн не япайым? – деди.
26. Иса онъа:– Я бу акъта Къанунда не айтылгъан? Сен анда не окъуйсынъ? – деди.
27. О адам джевап берип:– «Рабби-Таалянъны бутюн юрегинънен, бутюн джанынънен, бутюн къуветинънен ве бутюн акъылынънен сев», ве «башкъа адамны озюнъни севгенинъ киби сев», – деди.
28. Иса онъа:– Догъру джевап бердинъ. Бойле япсанъ – яшарсынъ, – деди.
29. Амма о адам, озюни акъламакъ ичюн, Исадан:– Я якъын адамым кимдир? – деп сорады.
30. Иса онъа бойле джевап берди:– Бир адам Ерусалимден Ерихонгъа кеткенде, айдутларнынъ къолуна тюше. Олар ёлджунынъ урбасыны алалар, оны котеклейлер ве олю алында къалдырып кетелер.
31. Ойле олды ки, шу ёлдан бир руханий кете экен. Амма о адамны корьгенинен, башкъа тарафкъа кечип кете.
32. О ерден кечкен бир левийли де шойле япа: яралы яткъан ерге барып, оны коре ве ёлнынъ башкъа тарафындан кечип кете.
33. Кене шу ёлдан кечкен бир самариели о гъарипнинъ яткъан ерине келип, оны коре ве аджый.
34. О, онынъ янына бара да, яраларыны шарапнен юва ве зейтюн ягъынен ягълап, багълап къоя. Сонъ оны озь къатырынынъ аркъасына отуртып, мусафирханеге алып бара ве анда да бакъып тура.
35. Эртеси куню, озь ёлуна чыкъкъанда, мусафирханенинъ саибине эки динар чыкъарып берип: «Бу адамны яхшы бакъ. Эгер бундан зияде масраф этсенъ, мен къайтып кельгенимден сонъ, санъа беририм», – деди.
36. Сенинъдже, учевинден къайсы бириси айдутларнынъ къолуна тюшкен адамгъа якъын олды?
37. Къанун оджасы:– Онъа мерамет эткен адам, – деп джевап берди. Иса онъа:– Бар да, сен де бойле яп, – деди.
38. Озь ёлуны девам эткенде, Иса шегиртлеринен берабер бир койге кирди. Бу ерде Марта адлы бир къадын Онъа эвинде: «Хошкельдинъ», – деди.
39. Онынъ Мерьем адлы бир къыз къардашы бар эди. О, Раббининъ аякълары алдында отурып, Онынъ лафларыны динълей.
40. Марта исе мусафирни сыйламакъ ичюн чапкъалай эди. О, Исанынъ янына келип:– Эфендим, къыз къардашым бутюн ишни манъа къалдыргъанына бакъмайсынъмы? Айтса онъа, манъа ярдым этсин! – деди.
41. Рабби онъа джевап берип:– Марта, Марта, сен чокъ шей акъкъында къайгъырасынъ ве къасевет этесинъ,
42. амма керек шей тек бир дане. Мерьем энъ яхшысыны сайлады ве буны ондан тутып алмазлар.

Luke XI
1. Куньлернинъ биринде Иса бир ерде дува окъуй эди. Дуваны окъуп битирген сонъ, шегиртлеринден бири Онъа:– Рабби, Ягъя озь шегиртлерини огреткени киби, бизни де дува окъумагъа огрет, – деди.
2. Иса оларгъа:– Дува окъугъанда шойле денъиз:Баба! Сенинъ Мукъаддес Адынъны эр кес сайсын!Сенинъ Падишалыгъынъ кельсин!
3. Эр кунь бизге куньделик отьмегимизни бер.
4. Гуналарымызны багъышла,чюнки биз де озюмизге къаршыгуна япкъан эр бир адамны багъышлаймыз.Бизге ёлдан урулмагъа берме, – деди.
5. Сонъ Иса оларгъа:– Мына, биринъизнинъ досту бар. Яры геджеде онъа барып: «Достум, манъа учь дане отьмек борджкъа берсе.
6. Шимди манъа бир достум ёлдан кельди, мен исе онъа бир шей теклиф этип оламайым», – дер.
7. О исе эв ичинден: «Мени раатсыз этме, къапум энди япыкъ, озюм де балаларымнен тёшекте ятам. Турып санъа отьмек берип оламам», – деп джевап берир.
8. Сизге догърусыны айтам: озь досту олгъаны ичюн турып бир шей бермесе биле, онынъ исрарлыгъы ичюн, о эп бир турып, истеген шейинъни берир, – деди.
9. – Мен сизге айтам: соранъыз – сизге бериледжек. Къыдырынъыз – тападжакъсыз. Къапуны къакъынъыз – сизге ачыладжакъ.
10. Чюнки эр бир сорагъан ала, къыдыргъан тапа, такъырдаткъангъа къапуны ачалар.
11. Аранъыздан, огълу балыкъ сораса, онъа балыкъ ерине йылан берген баба тапылырмы?
12. Я да огълу йымырта сораса, онъа йымырта ерине акъреп берирми?
13. Эгер сиз, яман адамлар, балаларынъызгъа яхшы бир шей бере бильсенъиз, даа да Коклердеки Бабанъыз Ондан сорагъангъа Мукъаддес Рухны багъышлар.
14. Бир кунь Иса тильсизлик джинини къувып чыкъарды. Джин чыкъкъан сонъ, тильсиз адам лаф этип башлады. Халкъ шашты.
15. Амма араларындан базылары:– О, джинлер башлыгъы Беэльзебулнынъ къуветинен джинлерни къувып чыкъара, – дедилер.
16. Башкъалары исе Исаны сынап, Ондан коктен бир бельги косьтергенини талап эттилер.
17. Лякин Иса, оларнынъ фикирлерини билип:– Озь ичинден болюнген эр бир падишалыкъ йыкъылып бошар, ве озь ичинден болюнген эв де йыкъылып кетеджек.
18. Эгер Иблис озь ичинден болюнсе, онынъ падишалыгъы насыл тураджакъ? Сиз исе Меним акъкъымда: «О, Беэльзебулнынъ къуветинен джинлерни къувып чыкъара», – дейсиз.
19. Эгер Мен джинлерни Беэльзебулнынъ ярдымынен къувып чыкъарсам, сизинъ огъулларынъыз джинлерни кимнинъ ярдымынен къувып чыкъара экен? Олар сизни укюм этерлер!
20. Эгер Мен Алланынъ къуветинен джинлерни къувып чыкъарсам, демек, Алланынъ Падишалыгъы сизлерге етип кельген.
21. Кучьлю адам силяланып озь эвини къаравулласа, онынъ мал-мулькю хавф астында олмаз.
22. Амма ондан даа кучьлюси онъа уджюм этсе ве оны енъсе, о ишангъан силяны тутып алыр ве басып алгъан мал-мулькюни болер.
23. Ким Меннен олмаса, Манъа къаршыдыр. Ким Меннен берабер джыймаса, о дагъыта.
24. Арам рух инсандан чыкъкъан сонъ, сувсуз ерлерде быралкъыланып юре, озюне раатланмагъа ер къыдыра ве тапмайып, озюне: «Мен чыкъкъан эвиме къайтып барайым да», – дей.
25. Къайтып кельгенде исе, эвини сипирильген ве джыйыштырылгъан алда тапа.
26. О вакъыт джин бара да, озюнинъ янына башкъа, даа бетер еди джинни ала ве оларнен эвге кирип ерлеше. Сонъра, о адамнынъ алы эвелькинден бетер ола.
27. Иса бу сёзлерни айткъанда, халкъ арасындан бир къадын къычырып:– Сеннен юклю олгъан ве Сени кокюснен эмиздирген апай бахтлыдыр! – деди.
28. Иса онъа:– Мен шойле дер эдим: Алланынъ сёзюни динълеп, оны беджергенлер бахтлылар! – деп джевап берди.
29. Исанынъ чевре-четинде адамлар топланып эп арта эдилер. О, оларгъа мураджаат этип бойле деди:– Бу несиль – яман несильдир! Олар бельги талап этелер, амма Юнуснынъ бельгисинден гъайры оларгъа башкъа бельги берильмейджек.
30. Юнус Ниневе шеэринде яшагъанлар ичюн насыл бельги олгъан олса, Инсан Огълу да бу несиль ичюн шойле оладжакъ.
31. Дженюп къыраличеси Ахирет кунюнде бу несильнинъ адамларынен берабер тирилип, оларны къабаатлайджакъ. Чюнки о, Сулейманнынъ икметли лафларыны динълемек ичюн дюньянынъ о бир четинден кельген. Мында исе Сулеймандан буюкче Сою бар!
32. Ниневе адамлары Ахирет кунюнде бу несильнен берабер турып, оны къабаатлайджакълар, чюнки олар Юнуснынъ огреткенлеринден сонъ тёвбе эттилер. Мында исе Юнустан да буюги бар!
33. Ич кимсе чыракъ якъып, оны гизли ерге я да бир савут тюбюне къоймай. Аксине, киргенлер ярыкъны корьсюн деп, оны шамдангъа къоялар.
34. Козь – беденнинъ нурудыр. Эгер сенинъ козюнъ сагълам олса, бутюн беденинъ де ярыкъкъа толу олур. Козьлеринъ яман олса исе, беден де къаранлыкъкъа толу олур.
35. Шунынъ ичюн, бакъ, ичинъдеки ярыкъ къаранлыкъ олмасын!
36. Эгер бутюн беденинъ ярыкъкъа толу олса, сенде ич бир къара къысым олмаса, чыракъ парылдавынен сени ярыкълаткъан киби, эр бир еринъ яп-ярыкъ олур.
37. Иса буны айткъан сонъ, бир ферисе Оны эвине ашамагъа давет этти. Иса онынъ эвине кирип, софра башында ер алды.
38. О, аштан эвель абдест алмагъаныны корьген ферисе пек тааджипленди.
39. Амма Рабби онъа:– Сиз, фериселер, пиала ве табакънынъ тышыны темизлейсиз, амма ичинъиз саранлыкъ ве яманлыкъкъа толу.
40. Акъылсызлар! Эм тышыны, эм ичини бир Яратыджы яратмадымы?
41. Джан-юректен садакъа беринъиз, сонъ эр шей сиз ичюн элял олур! – деди.
42. – Эй фериселер, алынъыз беля! Сиз нане, седеф оту ве эписи башкъа ешилликлернинъ он пайдан бир пайыны бересиз, амма адалет ве Алла севгиси акъкъында унутасыз! Буларнынъ бирисини беджере турып, экинджисини де унутмамакъ керек.
43. Эй фериселер, алынъыз беля! Чюнки сиз синагогаларда энъ сайгъылы ерде отурмакъны ве базар мейданларында халкътан урьметли селям алмакъны севесиз.
44. Алынъыз беля! Сиз корюнмеген къабирлер кибисиз: адамлар сезмейип, оларнынъ устюнден басып кечелер.
45. О вакъыт Къанун оджаларындан бириси Исагъа джевап берип:– Оджа, бу сёзлерни айтып, бизим джанымызны да агъыртасынъ, – деди.
46. Иса исе:– Эй Къанун оджалары, сизинъ де алынъыз беля! Сиз агъыр юклерни инсанларгъа юклейсиз, озьлеринъиз исе, оларгъа ярдым этмек ичюн пармакънен биле къыбырдатмайсыз.
47. Алынъыз беля! Сиз, бабаларынъыз ольдюрген пейгъамберлерге дюрбелер къурасыз.
48. Шунынънен бабаларынъызнынъ япкъанларына шаат ве оларнен разы оласыз, чюнки олар пейгъамберлерни ольдюргенлер, сиз исе шу пейгъамберлерге дюрбелер къурасыз!
49. Онынъ ичюн Алланынъ икмети шойле деген: «Мен оларгъа пейгъамберлер ве хаберджилерни ёлларым. Олардан базыларыны ольдюреджеклер, базыларыны къуваджакълар.
50. Дюнья яратылгъанындан берли эписи пейгъамберлернинъ тёкюльген къаны ичюн бу несильге джеза олсун,
51. Хабильнинъ къанындан башлап, къурбан еринен Алланынъ Сарайы арасында ольдюрильген Зекарьянынъ къанына къадар». Эбет, сизге айтам: эр шей ичюн бу несиль джевап береджек!
52. Эй Къанун оджалары, алынъыз беля! Сиз бильги анахтарыны къолгъа алдынъыз, лякин къапугъа озьлеринъиз де кирмединъиз, кирмеге истегенлерни де къоймадынъыз, – деди.
53. Сонъ Иса шу ерден кетти. Къанун оджалары ве фериселер исе, Онъа душманлыкънен бакъып, бир чокъ суаль бердилер,
54. чюнки олар Исаны айткъан сёзюнде тутмагъа гъайретнен тырыштылар.

Luke XII
1. Шу арада дюньянынъ адамы топланып, къалабалыкъта бир-бирининъ аякъларына басып тура эдилер. Иса башта Озь шегиртлерине айтып башлады:– Фериселернинъ маясындан, яни экиюзьлюликтен сакъынынъыз!
2. Эр бир сакъландыргъан шей озь вакътында ачыладжакъ, ве эр бир сыр белли олур.
3. Сиз къаранлыкъта сёйлегенинъизни кунь ярыгъында эшитеджеклер, ичери одада фысылдагъанларынъызны эвлернинъ дамлары устюнден къычырып айтаджакълар.
4. Мен сизге, достларыма айтам: беденни ольдюрип, сонъ башкъа бир шей япып оламагъанлардан къоркъманъыз.
5. Кимден къоркъмакъ керек, сизге анълатаджам: ольдюрмеге ве сонъ джеэннемге ташламагъа къудрети Олгъандан къоркъунъыз. Эбет, сизге айтам: Ондан къоркъунъыз!
6. Беш дане торгъай эки капикке сатылмаймы? Алла исе оларнынъ бирисини унутмай.
7. Сизинъ башынъыздаки сачларынъыз биле эписи сайылгъан. Къоркъманъыз! Сиз чокъ торгъайдан къыйметлисиз!
8. Сизге айтам: Ким адамларнынъ алдында Мени таныса, Инсан Огълу да Алланынъ мелеклери огюнде оны таныйджакъ.
9. Амма ким инсанлар алдында Менден вазгечсе, О да Алланынъ мелеклери огюнде ондан вазгечеджек.
10. Инсан Огълуна къаршы сёз айткъанларнынъ эписи багъышланаджакълар. Лякин ким Мукъаддес Рухны куфюр этсе, багъышланмайджакъ.
11. Сизни синагогаларгъа, башлыкълар ве укюмдарларнынъ алдына кетиргенлерде, насыл джевап бермек ве не айтмакъ акъкъында къайгъырманъыз.
12. О вакъыт не айтаджагъынъызны сизге Мукъаддес Рух огретеджек, – деди.
13. Адамларнынъ ичинден кимдир Исагъа:– Оджам, агъама айт, мирасны меннен больсюн, – деди.
14. Иса онъа джевап берип:– Акъай, Мени сизге къады олмакъ я да даваларынъызны чезмек ичюн ким къойды? – деди.
15. Сонъ эписине мураджаат этип:– Бакъынъыз, эр тюрлю нефисхорлыкътан сакът олунъыз. Чюнки инсан омрю онынъ мал-мулькюнинъ чокълугъына багълы дегиль, – деди.
16. Иса оларгъа бир кинаели икяе айтып берди:– Бир зенгин адамнынъ тарлалары пек яхшы берекет бергенлер.
17. О: «Не япайым экен? Берекетни къояджакъ ерим ёкъ», – деп тюшюнген.
18. Сонъ: «Мына бойле япарым: анбарларымны бозып, балабанджаларыны къурарым, бутюн богъдай ве бутюн малымны шу ерге ерлештиририм», – деди.
19. «Озь джанына исе: „Джаным, энди сенде чокъ йылларгъа етеджек малынъ бар. Раатлан, ашап-ич ве къуванчлы ол”, – дейджем», – дей.
20. Лякин Алла онъа: «Эй акъылсыз адам! Бу гедже джанынъны алмагъа келеджеклер. Бу азырлагъанларынъ кимге къаладжакъ?» – деди.
21. Озю ичюн байлыкъ топлап, Алла ичюн зенгинлешмеген эписи адамларнынъ къысмети шойле оладжакътыр, – деди.
22. Озь шегиртлерине исе Иса бойле деди:– Шунынъ ичюн Мен сизге айтам: яшамакъ ичюн бизге аш керек, беденимиз ичюн урба керек, деп къасевет этменъиз.
23. Чюнки джан – аштан, беден исе – урбадан муимдир.
24. Къаргъаларгъа бакъынъыз: олар не сачалар, не оралар, оларнынъ не килерлери, не анбарлары бар. Амма Алла оларгъа аш бере. Сиз исе, къушлардан чокъ къыйметлисиз!
25. Къайсы биринъиз къасеветленип, озь омрюни ич олмадым бир саатке узата билир?
26. Эгер сиз бойле кучюк шейни биле япып оламасанъыз, не ичюн башкъа шейлер акъкъында къасевет этесиз?
27. Тарладаки чечеклернинъ насыл оськенлерине бакъынъыз: олар не чалышалар, не орелер. Амма сизге айтам: Сулейман биле озюнинъ бутюн шуретли улулыгъында, бу чечеклернинъ бириси киби кийинмеген эди.
28. Эгер Алла бугунь оськен, ярын исе оджакъкъа атыладжакъ тарла отуны ойле кийиндирсе, сизни олардан яхшы кийиндирмезми, эй иманы аз олгъанлар?!
29. Сиз не ашамагъа, не ичмеге къыдырманъыз ве шу акъкъында къайгъырманъыз.
30. Буларнынъ эписини Алланы бильмеген дюньянынъ халкълары къыдыра. Лякин сизинъ Бабанъыз буларгъа мухтадж олгъанынъызны биле.
31. Амма сиз Онынъ Падишалыгъыны къыдырынъыз, ве бу шейлернинъ эписи де сизге бериледжек.
32. Эй, аз олгъанынъыздан къоркъманъыз! Сизге Падишалыкъны багъышламакъ – Бабанъызнынъ ирадесидир.
33. Мал-мулькюнъизни сатып, фукъарелерге ярдым этинъиз. Озюнъизге эскирмеген пара киселерини алып, битмейджек байлыкъны Кокте топланъыз. О ерде оларгъа хырсыз да якъынлашмаз, сюме де тюшмез.
34. Чюнки байлыгъынъыз къайда олса, юрегинъиз де шу ерде оладжакъ.
35. Эр вакъыт бутюнлей азыр олунъыз: урбаларынъыз къушакънен багълы ве чыракъларынъыз янып турсун.
36. Сиз, эфенди тойдан къайткъаныны беклеген, о келип къапуны такъылдаткъанынен ачмагъа азыр тургъан хызметчилер киби олунъыз.
37. Эфенди кельгенде, юкъламайып отургъан къулларыны тапкъанда, олар бахтлы олурлар. Сизге догърусыны айтам: эфенди азырланып белине къушагъыны байлар да, хызметчилерини софрагъа отуртып, оларгъа озю хызмет этеджек.
38. Эгер эфенди не вакъыт кельмесе де: яры геджедеми я да танъ аткъандамы, хызметчилерини юкъламагъан алда тапса, олар не къадар бахтлылар.
39. Шуны билинъиз: эв саиби, хырсыз не вакъыт келеджегини бильсе, о хырсызгъа эвине кирмеге ёл бермез эди.
40. Сизлер де азыр олунъыз, чюнки Инсан Огълу сиз беклемеген саатте къайтып келеджек.
41. Пётр Исадан:– Рабби, Сен бу кинаели икяени биз ичюн айтасынъмы, я да эр кес ичюнми? – деп сорады.
42. Иса джевап берип:– Ишанчлы ве акъыллы эв идареджиси ким? Эфендиси оны эв къуллары устюнде башлыкъ этмеге ве керек вакътында оларнынъ аш пайларыны бермеге къойды.
43. Эфендиси кельгенде, онынъ бойле япкъаныны корьсе, о къул не къадар бахтлы!
44. Сизге догърусыны айтам: эфенди оны озюнинъ бутюн мал-мулькюне бакъыджы этип къояр.
45. Эгер де бу къул озь гонълюнде: «Эфендим якъын арада кельмейджек», – деп тюшюнсе ве къулларны ве къул къадынларны урмагъа башласа, ашап-ичсе ве ичкиджиликнен огърашса,
46. о къулнынъ эфендиси бекленильмеген бир куньде, тюшюнмеген бир саатте къайтып келир ве оны къылычнен экиге болип, онъа имансызларнынъ арасында ер береджек.
47. Эфендисининъ ирадесини бильген, амма азыр олмагъан ве эфендисининъ истегини беджермеген къул чокъ котек ашайджакъ.
48. Бильмей турып, джезагъа ляйыкъ бир шей япкъан къулнынъ котеги исе азджа олур. Кимге чокъ берильген олса, ондан чокъ сорарлар. Кимге чокъ ишанылса, ондан даа зияде талап этилир.
49. Мен ер юзюне атеш кетирмек ичюн кельдим. Бу атеш тездже алевленгенини о къадар истейим ки!
50. Сувгъа батырылып чыкъармакъ киби, манъа буюк азапларгъа батырылып чыкъмакъ керек. О беджерильмегендже, юрегим пек сыкъыла!
51. Мени, ер юзюне барышыкъ кетирмек ичюн кельген, деп тюшюнесизми? Сизге айтам: барышыкъ дегиль, айырылыкъ кетирмеге кельдим.
52. Энди бундан сонъ бир эвде беш адам олса, олар озьара болюнеджеклер. Учю экисине ве экиси учюне къаршы оладжакълар.
53. Баба – огълуна къаршы,огълу – бабасына къаршы,ана – къызына къаршыве къызы – анасына къаршы,къайнана – келинине къаршы,ве келин – къайнанасына къаршы оладжакълар, – деди.
54. Халкъкъа исе Иса:– Сиз гъарпта булут котерильгенини корьгенде, бирден: «Ягъмур ягъаджакъ», – дейсиз, ве ойле де ола.
55. Дженюп ели эскен вакъытта сиз: «Сыджакъ оладжакъ», – дейсиз, ве ойле ола.
56. Эй экиюзьлюлер! Ер ве кокке бакъып ава насыл оладжагъыны билесиз де, шимди насыл заман кельгенини анълап оламайсызмы?
57. Сиз ичюн догъру олгъан шейни озюнъиз не ичюн чезип оламайсыз?
58. Сен давалашкъан адамнен укюмдаргъа кеткенде, ёл бою онен келишмеге пек тырышып арекет эт. Акис алда о сени къады огюне алып бараджакъ, къады сени джезалайыджынынъ элине береджек, джезалайыджы исе сени зиндангъа ташлайджакъ.
59. Санъа догърусыны айтам: борджунънынъ сонъки капигини бермегендже, андан чыкъамазсынъ, – деди.

Luke XIII
1. О вакъыт бир къач адам Исагъа келип, галилеялылар акъкъында айттылар. Бу галилеялылар къурбан чалгъан вакъытта, Пилат оларны ольдюрди ве бойле, къурбанларнынъ къаныны оларнынъ къанынен къарыштыргъан эди.
2. Иса адамларгъа джевап берип:– Сиз, бу адамлар эписи башкъа галилеялылардан гуналы олгъаны ичюн оларнен бойле шей олды, деп тюшюнесизми?
3. Ёкъ! Лякин тёвбе этмесенъиз, эпинъиз олар киби гъайып олурсыз.
4. Я анавы он секиз адамнынъ устюне Силоам шеэриндеки къулле йыкъылып, ольдюргени? Сиз оларны Ерусалимде яшагъан эписи адамлардан даа къабаатлы деп тюшюнесизми?
5. Сизге ёкъ дейим. Лякин тёвбе этмесенъиз, эпинъиз олар киби гъайып олурсыз, – деди.
6. Иса бойле бир кинаели икяе айтты:– Бир адамнынъ юзюм багъында инджир тереги сачылгъан экен. О адам анда барып, терекнинъ устюнде мейва къыдыра, лякин тапалмай.
7. Сонъ юзюмджиге: «Мен учь йыл девамында мында келип, бу инджирнинъ устюнде мейва къыдырам, лякин оны тапмайым. Оны кесип ташла, топракънынъ кучюни не ичюн алсын?» – дей.
8. Юзюмджи исе онъа джевап берип: «Эфенди, оны даа бир йылгъа къалдырса. Мен онынъ чевре-четини къазып, топракъны кубрелерим,
9. бельки келеджек йылгъа мейва берип башлар. Эгер бермесе, кесип ташларсынъ», – дей.
10. Раатлыкъ куню Иса бир синагогада адамларны огрете эди.
11. О ердеки бир къадын он секиз йыл девамында арам рухтан къыйналып хасталангъан, дёрт букюльген, белини догъуртып оламай экен.
12. Иса оны корьгенинен, янына чагъырып:– Сен хасталыгъынъдан къуртарылдынъ, – деди.
13. Сонъ къолларыны къадыннынъ башына къойды. О исе бирден догърулып, Аллагъа шукюр этти.
14. Иса раатлыкъ куню къадынны тедавийлегенине ачувланып, синагоганынъ башлыгъы халкъкъа:– Иш ичюн алты кунь бар. Тедавийленмеге раатлыкъ куню дегиль, шу куньлери келинъиз, – деди.
15. Рабби Иса исе онъа джевап берип:– Эй экиюзьлюлер! Раатлыкъ куню олгъанына бакъмайып, эр биринъиз огюзинъизни я да эшегинъизни ашлавдан чезип сувармагъа алып бармаймы?
16. Я бу къадын Ибраимнинъ къызы. Иблис оны он секиз йыл девамында багълап туткъан. Аджеба онынъ багъларыны раатлыкъ кунюнде чезмек мумкюн дегильми? – деди.
17. Исанынъ бу сёзлери Онъа къаршылыкъ косьтергенлернинъ эписини утандырды. Бутюн халкъ исе Иса япкъан эписи аджайип ишлерге къувана эди.
18. Иса:– Алланынъ Падишалыгъы неге ошай? Оны ненен тенъештирейим?
19. О, бир хардал урлугъына ошай. Бир адам оны алып озь багъчасында сачкъан. Урлукъ осип терек киби юксек олгъан. Онынъ пытакълары арасында къушлар ювалар ясагъан, – деди.
20. Иса даа къошты:– Алланынъ Падишалыгъыны ненен тенъештирейим?
21. О, маягъа ошай. Къадын оны алып, учь буюк чанакъ унгъа ташлай ве бутюн хамырыны къабарта.
22. Иса Ерусалим тарафына ёл алып, шеэр-койлерден кечип адамларны огрете эди.
23. Насылдыр бир адам Онъа суаль берди:– Рабби, тек аз адамлар къуртарыладжакълар? – деди. Иса оларгъа:
24. – Тар къапудан кирмек ичюн арекет этинъиз. Сизге айтам: чокъ адам анда кирмеге арекет этеджеклер, амма кирип оламайджакълар.
25. Эв Саиби турып къапуны къапаткъанда, сиз тышарыда къалып: «Рабби! Бизге ачып бер!» – деп къапуны такъылдата башлайджакъсыз. Лякин О сизге: «Ким ве къайдан олгъанынъызны бильмейим», – деп джевап береджек.
26. О вакъыт сиз: «Биз Сеннен берабер ашап-ичтик. Сен бизим мейданларымызда огреттинъ», – дейджексиз.
27. О исе: «Сизге айтам: ким ве къайдан олгъанынъызны бильмейим. Эй инсафсыз шейлерни япкъанлар, козюмден ёкъ олунъыз!» – деп джевап береджек.
28. Сиз Ибраимни, Исхакъны, Якъупны ве эписи пейгъамберлерни – Алланынъ Падишалыгъында, озюнъизни исе – тышарыгъа къувулгъанынъызны корьген вакъытта агълап тишлеринъизнен гъыджыртаджакъсыз.
29. Шаркъ ве гъарптан, шималь ве дженюптен адамлар келип, Алланынъ Падишалыгъында софра башында ер аладжакълар.
30. О вакъыт бир къач сонъундакилер биринджи, биринджилер исе сонъунда оладжакълар, – деди.
31. Шу вакъыт бир къач ферисе келип:– Чыкъ, кет мындан, чюнки Ирод Сени ольдюрмеге истей, – дедилер.
32. Иса оларгъа:– Барып, о тилькиге айтынъ: Мен бугунь ве ярын джинлерни къувып, адамларны тедавийлейджем. Учюнджи куню исе Озь ишимни битиреджем.
33. Амма бугунь, ярын ве о бир кунь Озь ёлумны девам этмек керегим, чюнки пейгъамберни Ерусалимден башкъа ерде ольдюрильмеси олмайджакъ шейдир, – деди.
34. – Эй Ерусалим, Ерусалим! Пейгъамберлерни ольдюрген ве онъа ёлланылгъан адамларны ташларнен ургъан шеэр! Тавукъ озь чипчелерини къанатлары астында насыл топласа, Мен де къач кере сенинъ балаларынъны Озь яныма топламагъа истедим, сизлер исе истемединъиз.
35. Мына, сизинъ эвинъиз сизге къалдырылгъан тура! Сизге айтам: «Раббининъ ады иле Келеяткъанны шуретленъиз!» – демегендже, Мени корьмейджексиз.

Luke XIV
1. Бир раатлыкъ куню Иса ферисе башлыкъларындан бирининъ эвине ашамагъа кельди. Анда адамлар Онынъ артындан дикъкъатнен бакъа эди.
2. Исанынъ къаршысында сув хасталыгъынен чекишкен бир адам отургъан.
3. Иса Къанун оджаларына ве фериселерге мураджаат этип:– Къанунгъа коре раатлыкъ куню тедавийлемек мумкюнми, я да мумкюн дегильми? – деп сорады.
4. Олар индемедилер. Иса исе хастагъа тийип, оны тедавийледи де, йиберди.
5. Сонъ Къанун оджаларына:– Сизден биринъизнинъ огълу я да огюзи къуюгъа тюшип кетсе, раатлыкъ куню олгъанына бакъмайып, оны шу ань чыкъарып алмаз эдинъизми? – деди.
6. Олар исе бунъа ич бир джевап тапып оламадылар.
7. Мусафирлер энъ сайгъылы ерлерде отурмагъа тырышкъаныны корьген Иса оларгъа кинаели икяе айтты:
8. – Эгер сени тойгъа чагъырсалар, сайгъылы ер алма, чюнки мусафирлер арасында сенден урьметли адам олмакъ мумкюн.
9. О вакъыт экинъизни чагъыргъан эв саиби келип санъа: «Бу ерни онъа бошатып бер», – дер. Сен исе утана-утана, энъ арттаки ерге кечмеге меджбур оладжанъ.
10. Аксине, давет олунгъан сонъ, барып ашагъыдаки ерге ерлеш. О вакъыт сени чагъыргъан адам келип, санъа: «Достум, мында, тёрге чыкъ», – дер. Сонъ башкъа мусафирлернинъ козюнде сенинъ урьметинъ артаджакъ.
11. Эр бир озюни юксельткен адам алчакълатыладжакъ. Озюни алчакълаткъан исе юксельтиледжек, – деди.
12. Сонъ Иса Оны чагъыргъан ферисеге:– Уйлелик я да акъшамлыкъ япкъанда, достларынъны, агъа-къардашларынъны, сой-сопларынъны ве зенгин къомшуларынъны давет этме. Чюнки олар да сонъ сени чагъырып къаршылыгъынъны берирлер, ве о, санъа мукяфат олур.
13. Аксине, байрам япкъанда, фукъаре, сакъат, топал ве кёрларны чагъыр.
14. О вакъыт сен бахтлы олурсынъ, чюнки олар санъа яхшылыкъ къайтарып оламазлар, лякин инсафлы адамлар тирильгенде, санъа яхшылыкъ къайтаджакъ, – деди.
15. Мусафирлерден бириси буны эшитип, Исагъа:– Алланынъ Падишалыгъында ашап-ичеджек адам бахтлыдыр! – деди.
16. Иса исе онъа:– Бир адам буюк акъшам ашы берип, чокъ мусафир чагъыргъан.
17. Акъшам ашыны ашамагъа вакъыт кельгенде: «Буюрынъыз, эр шей азыр», – деп, чагъырылгъан адамларны давет этмек ичюн къулуны ёллагъан.
18. Амма эписи бир-бири артындан афу сорап башладылар. Биринджиси онъа: «Мен тарла сатын алдым, оны барып бакъмакъ керегим. Риджа этем, мени багъышла», – деген.
19. Экинджиси: «Мен беш чифт огюз сатын алдым, яхшы экенлерми, деп оларны сынамакъ керегим. Риджа этем, мени багъышла», – деген.
20. Учюнджиси: «Мен эвлендим, шунынъ ичюн келялмайджам», – деген.
21. Къул къайтып келип, эфендисине буларны айта. Эв саиби ачувланып, къулуна: «Тез ол, шеэрнинъ сокъакъ ве сокъачыкъларына бар да, фукъаре, сакъат, кёр ве топалларны бу ерге алып кель», – дей.
22. Къул барып келип: «Эфендим, буюргъанынъны беджердим, амма даа бош ерлер бар», – дей.
23. О вакъыт эфенди къулуна: «Ёллар ве ёлчыкълар бою кечип, эписини мында кельсинлер, деп къандыр. Эвим толсун», – дей.
24. Сизге айтам: башында чагъырылгъан адамлардан ич бириси меним акъшамлыкъ ашымны ашамайджакъ! – деди.
25. Исанен берабер чокътан-чокъ адам юре экен. О оларгъа таба чевирилип:
26. – Эгер Манъа кельген адам озюнинъ ана-бабасыны, апайыны, бала-чагъасыны, агъа-къардашыны, тата-къыз къардашыны ве озь джаныны биле кореджек козю олмаса, о, Меним шегиртим оламаз.
27. Ким озь хачыны котерип артымдан юрмесе, Меним шегиртим оламаз.
28. Сизден биринъиз къулле къурмагъа истесе, оны битирмек ичюн пара етерми, деп башта отурып чекеджек масрафларыны саймазмы?
29. Ойле олмаса темельни къойып, ишни битирмек къолундан кельмесе, буны корьген эписи адамлар:
30. «Бу адам къуруджылыкъны башлады да, битирип оламады», – деп масхара этеджеклер.
31. Я да бир падиша башкъа падишагъа къаршы дженк этмеге азырланса, он бинъ аскеримнен манъа къаршы кельген падишанынъ йигирми бинъ аскеринен дженклешмеге кучюм етер экенми, деп баштадан отурып тюшюнмек керек.
32. Кучю етмесе, душман даа узакъ олгъанда, онынъ алдына эльчилерни ёллап барышыкъ сорар.
33. Шойле де, сизден ич биринъиз озюнинъ бутюн барлыгъыны къалдырмагъандже, Меним шегиртим оламаз.
34. Туз – яхшы шей. Амма туз тузлугъыны джойса, онынъ лезетини насыл къайтармакъ мумкюн?
35. Бойле тузны не топракъкъа, не кубреге къошмагъа ярашмай. Оны алып аталар. Къулагъы барлар буны эшитсинлер! – деди.

Luke XV
1. Эписи гуналы адамлар ве салым топлайыджылары Исаны динълемек ичюн Онынъ алдына келе эдилер.
2. Фериселер ве Къанун оджалары мырылдап:– Бу адам гуналыларны къабул этип, оларнен берабер аш да ашай! – дей эдилер.
3. Иса исе оларгъа бойле бир кинаели икяе айтып берди:
4. – Сизден биринъиз юз къой саиби олып, оларнынъ бирисини джойса, докъсан докъуз къоюны чёльде къалдырып, гъайып олгъаныны тапмагъандже къыдырмагъа кетмезми?
5. Тапкъан сонъ исе, оны къуванчнен елькесине ала
6. ве эвине къайтып, достларыны, къомшуларыны чагъыра да: «Меннен берабер къуванынъыз, мен джоюлгъан къоюмны таптым!» – дей.
7. Сизге догърусыны айтам: Коклерде де шойле, тёвбе эткен бир гуналы адам ичюн къуванч, докъсан докъуз тёвбеге мухтадж олмагъан инсафлылар ичюн къуванчтан буюк оладжакъ, – деди.
8. – Я да он кумюш акъчасы олгъан ве олардан бир данесини джойгъан къадынны алайыкъ. О, чыракъ якъып, акъчаны тапмагъандже эвини сипирип, оны гъайретнен къыдырмазмы?
9. Тапкъан сонъ исе, достларыны ве къомшуларыны чагъырып: «Меннен берабер къуванынъыз, мен джоюлгъан акъчамны таптым», – дер.
10. Сизге айтам: бойле де тёвбе эткен бир гуналы ичюн Алланынъ мелеклери къуванаджакълар.
11. Иса девам этип шойле деди:– Бир адамнынъ эки огълу бар экен.
12. Кучюги бабасына: «Баба, мал-мулькюнъден манъа тиеджек пайымны айырып бер», – дей. О адам бутюн мал-мулькюни огъулларына болип бере.
13. Бир къач куньден сонъ кучюк огълу барлыгъыны топлап, узакъ бир мемлекетке кете. О ерде бозукъ ёлгъа тюшип, олгъан параларыны кокке савурып битире.
14. Эр шейни масраф эткен сонъ, о яшагъан мемлекетте кучьлю бир ачлыкъ башлана, йигит исе ёкъсузлыкъкъа огърай.
15. О, ерли сакинлеринден бирисине ыргъатлыкъкъа бара. О исе йигитни озь тарласындаки домузларны бакъмагъа ёллай.
16. Яш огълан домузларнынъ емини тойгъандже ашамагъа пек истей эди, амма онъа ич бир шей бермей эдилер.
17. О вакъыт акъылыны топлап, озь озюне: «Меним бабамнынъ о къадар чокъ ыргъаты бар, олар эписи тойгъандже аш ашайлар, даа артып къала, мен исе бу ерде ачлыкътан олеятам.
18. Барып, бабама къайтайым ве онъа: „Бабам, мен Коклер ве сенинъ алдынъда гуна яптым.
19. Эндиден сонъ сенинъ огълунъ денильмеге ляйыкъ дегилим. Мени озюнънинъ бир ыргъатынъ, деп сай”, – дейим», – дей.
20. Бундан сонъ о, бабасына къайта. О даа узакъта келеяткъанда, бабасы огълуны коре ве аджый. О, чапып барып, огълунынъ бойнундан къучакълап опе.
21. Огълу исе онъа: «Бабам, мен Коклер ве сенинъ алдынъда гуна яптым. Эндиден сонъ сенинъ огълунъ денильмеге ляйыкъ дегилим», – дей.
22. Амма бабасы къулларына: «Тез олунъ, энъ яхшы урба кетирип, оны кийиндиринъиз, къолуна юзюк такъынъыз, аякъларына аякъкъап кийсетинъиз.
23. Сонъ, бесленген бир бузавчыкъны кетирип, союнъыз: ашайыкъ да къуванайыкъ.
24. Чюнки меним бу огълум олю эди – тирильди, гъайып олгъан эди – тапылды», – дей. Бойлеликнен олар байрам яптылар.
25. Буюк огълу о вакъытта тарлада экен. Къайтып эвине якъынлашкъанда, чалгъы ве оюн-кулькю давушларыны эшите.
26. Къулларындан бирини чагъырып, не олаяткъаныны сорай.
27. О: «Къардашынъ къайтып кельди, бабанъ оны сагъ-селямет корьгени ичюн, бесленген бузавчыкъны сойды», – дей.
28. Агъасы пек ачувланып, эвнинъ ичине кирмеге истемей. Бабасы тышарыгъа чыкъып, онъа ялвара.
29. Амма о бабасына джевап берип: «Мен къач йылдан берли санъа къул киби хызмет этем, бир кере биле сёзюнъден чыкъмадым. Лякин достларымнен шенъленмек ичюн сен манъа ич бир вакъыт улачыкъны биле бермединъ.
30. Амма бутюн мал-мулькюнъни ороспуларнен берабер сарф эткен анавы огълунъ къайткъанда, сен онъа бесленген бузавчыкъны сойгъансынъ!» – дей.
31. Сонъ бабасы онъа: «Огълум! Сен бутюн вакъыт янымдасынъ, меним эр шейим сенинъки.
32. Бизге къуванмакъ ве шенъленмек керек эди, чюнки сенинъ бу къардашынъ олю эди – тирильди, гъайып олгъан эди – тапылды», – дей.

Luke XVI
1. Сонъ Иса Озь шегиртлерине:– Бир зенгин адамнынъ эв идареджиси бар экен. Бир кунь зенгинге, эв идареджиси онынъ мал-мулькюни сарф эткенини айтып, оны къабаатлайлар.
2. Эфенди эв идареджисини чагъырып: «Сенинъ акъкъынъда эшиткенлерим недир? Ишлеринънинъ эсабыны бер, сен энди эвимде идарелик япмайджанъ», – дей.
3. Эв идареджиси озь-озюне: «Не япайым экен? Эфендим идареликни къолумдан ала. Ер къазмагъа кучюм етмей, тиленмеге утанам», – дей.
4. Сонъ: «Анъладым, не япаджагъымны билем. Ойле япмакъ керек ки, эв идареджилигинден бошатылгъанымдан сонъ адамлар мени озь эвлерине къабул этсинлер», – дей.
5. О, эфендисине борджлу олгъанларыны бирер-бирер янына чагъыра. Биринджисинден: «Эфендиме не къадар борджунъ бар?» – деп сорай.
6. О: «Юз буюк бардакъ зейтюн ягъы», – деп джевап бере. Эв идареджиси онъа: «Бордж кягъытынъны ал, тез отур да, элли бардакъ деп яз», – дей.
7. Сонъ башкъасындан: «Я сенинъ не къадар борджунъ бар?» – деп сорай. О: «Бинъ чувал богъдай», – деп джевап бере. Эв идареджиси: «Бордж кягъытынъны ал, секиз юз чувал деп яз», – дей.
8. Эфенди исе бу намуссыз эв идареджисини, акъылнен иш япкъаны ичюн макътагъан. Чюнки бу дюньянынъ адамлары озьлерине ошагъанлар арасында иш алып баргъанда, ярыкънынъ огъулларына коре акъыллыджа олалар.
9. Мен сизге айтам: намуссыз байлыкъ ярдымынен, достларынъызны чокълаштырынъыз. Сонъ, акъчанъыз къалмагъанда, сизни эбедий тургъан эвлерге къабул этеджеклер.
10. Кучюк иште ишанчлы олгъан адам буюк иште де ишанчлы олур. Кучюк иште инсафсыз олгъан адам буюк иште де инсафсыз олур.
11. Эгер сизге бу намуссыз байлыкъны ишанып олмасалар, акъикъий байлыкъны сизге ким ишанаджакъ?
12. Эгер сиз башкъасынынъ малынен ишанчлы олмасанъыз, озь малынъызны сизге ким береджек?
13. Ич бир хызметчи бирден эки эфендиге хызмет эталмаз. О, я бирисинден нефретленип, башкъасыны север, я да бирисине садыкъ олып, башкъасыны кореджек козю олмаз. Сиз де эм Аллагъа, эм зенгинликке хызмет этип оламайсыз, – деди.
14. Пара севген фериселер буны эшитип, Исаны мыскъыллап башладылар.
15. Амма Иса оларгъа:– Сиз адамларнынъ огюнде озюнъизни инсафлы этип косьтересиз, лякин Алла юреклеринъизни биле. Адамларда кокке котерильген шей, Алланынъ огюнде пистир, – деди.
16. – Къанун ве Пейгъамберлернинъ Язылары Ягъя кельгендже девам этти. О вакъыттан сонъ Алла Падишалыгъы акъкъында Къуванчлы Хабер илян этиле ве эписи бу Падишалыкъкъа кирмеге тырыша.
17. Амма Къанундан бир чызычыкъ ёкъ олгъанындан коре, ер ве кокнинъ ёкъ олувы къолайдыр.
18. Кимде-ким озь апайындан айырылып, башкъасына эвленсе, аиле садыкълыгъыны бозып, гуна япа. Акъайындан айырылгъан къадынгъа эвленген адам да бойле гунагъа огърай.
19. Индже кетенден япылгъан мор урбалар кийип, эр кунь кейф-сефа сюрип яшагъан бир зенгин адам бар экен.
20. Зенгиннинъ араба къапусы огюнде, бутюн тенини къотур къаплагъан Лазар адлы бир фукъаре ята экен.
21. О зенгиннинъ софрасындан тюшкен уфакъларнен къурсагъыны тойдурмагъа арзу эткен, копеклер исе келип онынъ къотурларыны ялай экенлер.
22. Бир кунь фукъаре ольген. Мелеклер оны Ибраимнинъ янына алып баргъанлар. Сонъ зенгин де ольген. Оны комьгенлер.
23. Олюлер дюньясында, азапларны чеккенде, зенгин башыны котерип узакъта Ибраимни ве онынъ янындаки Лазарны корьди.
24. О къычырып: «Эй Ибраим баба! Мерамет эт, манъа Лазарны йибер, о, пармагъынынъ уджуны сувгъа батырып, тилиме сув тамызсын. Чюнки мен бу атеште чокъ азап чекем», – деди.
25. Ибраим онъа шойле джевап берди: «Унутма, огълум, сен аятынъда яхшылыкъ пайынъны алып олдынъ, Лазар исе – яманлыкъ пайыны. Энди о бу ерде теселли тапа, сен исе азап чекесинъ.
26. Бундан гъайры, сизнен бизим арамызда тюбю олмагъан чукъур бар. Бу ерден сизинъ тарафынъызгъа кечмеге истегенлер кечип оламазлар, ве о ерден бизим тарафымызгъа да кечмезлер».
27. Зенгин адам: «Ойле олса, эй баба, сенден ялварып сорайым, Лазарны бабамнынъ эвине ёлла.
28. Меним беш агъа-къардашым бар. Олар да бу азаплы ерге тюшмемек ичюн, оларны барып тенбилесин», – деди.
29. Ибраим онъа: «Оларда Муса ве пейгъамберлер бар, оларны динълесинлер», – деди.
30. Зенгин исе: «Ёкъ, Ибраим баба! Тек ольгенлерден бириси оларнынъ алдына барса, о вакъыт тёвбе этерлер», – деди.
31. Ибраим онъа: «Эгер Муса ве пейгъамберлерни динълемеселер, ольгенлерден бириси тирилип барса да, инанмазлар», – деди.

Luke XVII
1. Озь шегиртлерине исе Иса бойле деди:– Адамны гунагъа тюшюрген шейлер чокъ, ве эр вакъыт олур. Лякин бунъа себепчи олгъаннынъ алына беля!
2. Бу кучюклерден бирисини ёлдан ургъанындан коре, онынъ боюнуна дегирмен ташыны асып, денъизге атылгъаны, о ичюн яхшыджа олур эди.
3. Озьлеринъизге сакът олунъыз! Эгер къардашынъ гунагъа огъраса, оны тенбиле. Эгер тёвбе этсе, оны багъышла.
4. Эгер санъа къаршы бир кунь ичинде еди кере гуна япса да, еди кере санъа къайтып келип: «Тёвбе эттим», – десе, оны багъышла.
5. Эльчилер Раббиге:– Иманымызны къуветлештир, – дедилер.
6. Рабби джевап берип:– Эгер бир хардал урлугъы къадар иманынъыз олып, бу дут терегине: «Тамырынънен къопарылып чыкъ ве денъизге кочип тамыр ат», – десенъиз, терек сизге бойсуныр.
7. Биринъизнинъ чобанлыкъ япкъан я да ер сюрген хызметчинъиз тарладан къайткъанда, аранъызда къайсы онъа: «Тез келип, софрагъа отур», – дер?
8. Аксине: «Ашымны азырла, ишке бель багълап, аш ашагъанымдже манъа хызмет эт, ондан сонъ озюнъ ашап-ичерсинъ», – демезми?
9. Эфенди буюргъан ишлерни беджерген къулгъа тешеккюр этерми?
10. Сиз де бунъа ошап, буюрулгъан эр бир ишни беджергенден сонъ: «Биз макътавгъа ляйыкъ олмагъан къуллармыз, япаджагъымызны яптыкъ», – денъиз, – деди.
11. Иса Самарие ве Галилеянынъ сынъырлары бою кечип, Ерусалимге ёл алды.
12. О бир койге киреяткъанда, лепра хасталыгъына огърагъан он адамны расткетирди. Олар узакъта токътап,
13. кучьлю сеснен къычырдылар:– Эй, Оджамыз Иса, бизге мерамет эт! – дедилер.
14. Оларны корьген Иса:– Барып, озьлеринъизни руханийлерге косьтеринъиз, – деди. Олар исе ёлда кетеятып, лепрадан темиз олдылар.
15. Олардан бириси, озюнинъ тедавийленгенини корип, кучьлю сеснен Алланы шерефлеп артына къайтты.
16. Исанынъ аякъларына йыкъылып, Онъа тешеккюр бильдирди. Бу адам самариели эди.
17. Иса:– Темиз олгъанлар он адам эди де? Къалгъан докъузы къайда?
18. Алланы шерефлемек ичюн бу ябанджы адамдан башкъа ич кимсе къайтып кельмедими? – деди.
19. Сонъ о адамгъа:– Еринъден тур да кет, иманынъ сени къуртарды, – деди.
20. Фериселер Исагъа:– Алланынъ Падишалыгъы не вакъыт келеджек? – деген суальни бердилер. Иса оларгъа джевап берип:– Алланынъ Падишалыгъы козьге корюнип кельмейджек.
21. «Бакъ, о бу ерде», я да «Ана о ерде», – деп оламазлар, чюнки Алланынъ Падишалыгъы сизинъ аранъызда, – деди.
22. Сонъ Иса шегиртлерине айланып:– Ойле куньлер келеджек ки, Инсан Огълунынъ бир кунюни корьмеге авес этерсиз, амма корип оламазсыз, – деди.
23. – Сизге: «Мына, О бу ерде», я да «Мына шу ерде», – деселер, барманъыз, оларнынъ артындан чапманъыз.
24. Чюнки йылдырым кокни бир уджундан о бир уджуна къадар ярыкълаткъан киби, Инсан Огълу да Озь кунюнде ойле пейда оладжакъ.
25. Лякин ондан эвель О чокъ азап чекип, бу несиль тарафындан ред этильмеси керек.
26. Нух куньлеринде насыл олгъан олса, Инсан Огълу келеджек куньлеринде де ойле оладжакъ.
27. Нух сандыкъкъа кирмегендже, адамлар ашап-ичтилер, эвлендилер, акъайгъа чыкътылар. Сонъ сув ташкъыны келип, эписини гъайып этти.
28. Лутнынъ куньлеринде де ойле олды: адамлар ашап-ичтилер, алыш-вериш яптылар, сачтылар ве къуруджылыкънен мешгъуль олдылар.
29. Лякин Лут Содом шеэринден чыкъкъан куню коктен атеш ве кукюрт ягъып, эписини гъайып этти.
30. Инсан Огълу Озюни косьтереджек кунюнде де тамам ойле оладжакъ.
31. О куню дам устюнде олгъан адам эвинде къалдыргъан шейлерни алмакъ ичюн ашагъа тюшмесин. Тарлада олгъан адам къайтып кельмесин.
32. Лутнынъ апайыны акъылынъызда тутунъыз.
33. Ким озь джаныны къуртармагъа истесе, оны джояр. Ким озь джаныны гъайып этсе, оны къуртарыр.
34. Сизлерге айтам: шу геджеси бир тёшекте олгъан эки адамдан бирисини Алла аладжакъ, бирисини къалдыраджакъ.
35. Ун чеккен эки къадындан бириси алынаджакъ, бириси къалдырыладжакъ.
36. Шегиртлер Исадан:– Рабби, бу вакъиалар къайда оладжакъ? – деп сорадылар.– Олю беден къайда олса, леш къарталлары да анда топлашаджакълар, – деди Иса.

Luke XVIII
1. Бир кунь Иса шегиртлерине, эр вакъыт дува окъуп умют джоймамакъ кереклиги акъкъында бойле кинаели икяе айтып берди:
2. – Бир шеэрде Алладан да къоркъмагъан, адамлардан да утанмагъан бир къады бар экен.
3. Шу шеэрде бир тул къадын да яшагъан. О, къадынынъ алдына бара берип: «Давамны адалетли чез, мени къабаатлагъан адамдан мени къорчала», – деп ялвара эди.
4. Къады чокъ вакъыт буны япмагъа истемеген. Сонъундан о озь-озюне: «Мен Алладан къоркъмайым, адамлардан да утанмайым.
5. Лякин бу тул къадын мени раатсыз эткени ичюн, онынъ давасыны адалетнен чезерим, ёкъса о, келе берип джанымны якъар», – деген.
6. – Эшиттинъизми, адалетсиз къады не айткъан? – деп сорады Рабби.
7. – Аджеба Алла да Озю сайлагъан ве Онъа гедже-куньдюз ялварып отургъанларны къорчаламазмы? Оларны чокъ беклеттиреджекми?
8. Сизге айтам: О, оларны тез къорчалайджакъ. Амма Инсан Огълу кельгенинде, ер юзюнде иман тапар экенми?
9. Озюнинъ инсафлыгъыны юкъары сайып, башкъаларына юксектен бакъкъан базы адамларгъа Иса бойле бир кинаели икяе айтып берди:
10. – Бириси ферисе, башкъасы салым топлайыджы олгъан эки адам дува окъумакъ ичюн Алланынъ Сарайына киргенлер.
11. Ферисе озюнджесине бойле дува окъуп башлагъан: «Алла! Мен башкъа адамлар: айдутлар, имансызлар, бозукъ ве мына бу салым топлайыджы киби олмагъаным ичюн Санъа чокъ шукюр.
12. Афтада эки кере аштан-сувдан вазгечем. Бутюн къазангъанымнынъ ондан бир пайыны айырам».
13. Салым топлайыджысы исе узакъта турып, козьлерини кокке котермеге биле къоркъуп, кокрегине ура-ура: «Алла! Мен гуналым, ляким манъа мераметли ол!» – дей.
14. Сизге айтам: бу адам, фериседен зияде акъланып, эвине къайтты. Чюнки озюни юксельткен эр бир адам алчакъта оладжакъ, озюни алчакъ туткъан исе юксельтиледжек.
15. Исанынъ огюне, хайыр дувасыны окъусын деп, оларгъа къолуны тийдирсин деп, бебейлерни кетирдилер. Шегиртлер буны корип, кетиргенлерге ёл бермеди.
16. Иса исе балаларны янына чагъырып, шойле деди:– Балаларгъа Манъа кельмеге ёл ачынъыз, оларны токътатманъыз, чюнки Алланынъ Падишалыгъы оларнынъкидир.
17. Сизлерге догърусыны айтам: ким Алланынъ Падишалыгъыны бала киби къабул этмесе, анда киралмайджакъ.
18. Башлыкълардан бири Исадан сорады:– Яхшы Оджам! Эбедий аяткъа насип олмакъ ичюн манъа не япмакъ керек?
19. Иса онъа:– Сен Манъа не ичюн «яхшы» дейсинъ? Бир Алладан башкъа ич кимсе яхшы дегиль.
20. Сен Онынъ эмирлерини билесинъ: аиле садыкълыгъыны бозма, адамнынъ джаныны алма, хырсызлама, ялан шаатлыкъ этме, ана-бабанъны урьмет эт, – деди.
21. – Буларнынъ эписини яшлыгъымдан берли япып келем, – деди о Исагъа.
22. Буны эшитип, Иса:– Санъа даа бир шей етишмей: бутюн мал-мулькюнъни сатып, акъчасыны фукъарелерге болип бер. О вакъыт зенгинлигинъ кокте олур. Сонъ келип, Меним пешимден юр, – деди.
23. Башлыкъ бу сёзлерни эшитип, пек къайгъырды, чюнки о пек зенгин эди.
24. Иса онынъ къайгъыргъаныны корип:– Зенгин адамларгъа Алла Падишалыгъына кирмек не къадар агъырдыр!
25. Девенинъ ине тешигинден кечмеси, зенгиннинъ Алла Падишалыгъына кирмесинден къолайдыр, – деди.
26. Буны эшиткенлер исе:– Ойле олса, ким къуртарыладжакъ экен? – деп сорадылар.
27. – Адамлар япып оламагъан шей Алланынъ ярдымынен олмакъ мумкюн, – деди Иса.
28. – Мына, биз мал-мулькюмизни къалдырып, Сенинъ артынъдан кельдик! – деди Пётр.
29. Иса шегиртлерине:– Сизге догърусыны айтам: Алла Падишалыгъы ичюн эвини, ана-бабасыны, агъа-къардашыны, тата-къыз къардашыны я да апайыны ве балаларыны къалдырып кеткен эр бир адам
30. бу заманда къат-къат яхшылыкълар тапып, келеджек заманда исе эбедий аяткъа киреджек.
31. Иса он эки шегиртини четке чагъырып оларгъа:– Биз энди Ерусалимге кетемиз. Анда пейгъамберлернинъ Инсан Огълу акъкъында язгъанлары ерине келеджек.
32. Оны Алланы бильмеген адамларнынъ къолуна береджеклер, Оны мыскъыллап акъаретлейджеклер, Онынъ бетине тюкюреджеклер,
33. Оны къамчылап ольдюреджеклер. Амма учюнджи куню О тириледжек, – деди.
34. Шегиртлер исе бу сёзлерден бир шей анъламадылар. Бу сёзлернинъ манасы олардан гизли эди, Исанынъ айткъанларына оларнынъ акъылы етмеди.
35. Иса Ерихон шеэрине келеяткъанда, бир кёр адам ёл кенарында отурып садакъа сорай эди.
36. Онынъ алдындан халкъ кечип кеткенини эшитип:– Не олды? – деп сорады.
37. – Назаретли Иса келе, – деп онъа джевап бердилер.
38. Кёр адам:– Эй, Давут Огълу Иса, манъа мерамет эт! – деп къычырды.
39. Огде кеткенлер оны сусмагъа меджбур эттилер. Лякин о даа зияде къычырып:– Эй, Давут Огълу, манъа мерамет эт! – деди.
40. Иса токътап, кёрны Онынъ янына кетиргенлерини буюрды. Кёр кельген сонъ,
41. Иса ондан:– Сен не япкъанымны истейсинъ? – деп сорады.– Рабби, козьлерим корьсюн! – деди о.
42. Иса онъа:– Козьлеринъ ачылсын, иманынъ сени къуртарды, – деди.
43. Шу ань кёрнынъ козьлери коре башлады. О, Алланы алгъышлап Исанынъ пешинден кетти. Буны корьген бутюн халкъ Аллагъа шукюрлер этти.

Luke XIX
1. Иса Ерихон шеэрине кирип, сокъакълар бою кечти.
2. Бу ерде салымджыларнынъ башы, Заки адлы зенгин бир адам
3. Исаны корьмек ве Онынъ ким экенини бильмек истеди. Амма Исаны пек чокъ адам сарып алгъанындан себеп, Оны корип оламады, чюнки пек алчакъ бойлу эди.
4. Исаны корьмек ичюн Заки, огге чапып Иса кечеджек ёлнынъ четинде оськен дут терегине минди.
5. Иса о ерге келип чыкъкъанда, башыны котерди де, Закини корьди.– Эй, Заки, тез тюш андан. Бугунь Мен сенинъ эвинъде олмакъ керегим, – деди О.
6. Заки ашыкъып теректен тюшти ве Исаны буюк бир къуванчнен къабул этти.
7. Буны корьгенде, олар мырылдап башладылар:– Иса гуналы адамнынъ эвине барды, – дедилер.
8. Заки исе Раббининъ огюнде турып:– Рабби, меним барлыгъымдан ярысыны фукъарелерге береджегим. Эгер мен кимнидир алдаткъан олсам, оларгъа дёрт къат къайтараджагъым, – деди.
9. Бунъа Иса:– Бугунь Закининъ эвине къуртулув кельди, чюнки о да Ибраимнинъ огълудыр, – деди.
10. – Чюнки Инсан Огълу гъайып олгъанларны къыдырып тапмакъ ве къуртармакъ ичюн кельди.
11. Иса Ерусалимге якъынлашкъанда, Оны динълеген халкъ Алла Падишалыгъы мына-мына келеджек, деп тюшюне эди. Шунынъ ичюн, Иса оларгъа даа бир кинаели икяе айтып берди:
12. – Мырза бир адам тахткъа минмек ве сонъ къайтмакъ ичюн узакъ мемлекетке барып кельди.
13. Озюнинъ он къулларыны чагъырып, оларгъа бир бинъ динар бере де: «Мен къайтып кельгенимдже, бу параларны ишлетип турунъыз», – деп кете.
14. Озь мемлекетининъ халкъы исе о адамдан нефретлене экен. Олар онынъ артындан эльчилерни ёллап: «Бу адам бизге падиша олгъаныны истемеймиз», – деп илян эттилер.
15. Бир вакъыттан сонъ о тахткъа минип, озь ветанына къайтып кельди. Берген акъчаларынен ким не къадар файда корьгенини бильмек ичюн, къулларыны янына чагъырта.
16. Биринджиси келип: «Эфендим, сенинъ юз динарынъ даа бинъ динар файда кетирди», – деди.
17. Падиша онъа: «Аферин! Сен яхшы къул экенсинъ! Кучюк иште ишанчлыкъ косьтергенинъ ичюн, шимди он шеэрнинъ укюмдары олурсынъ», – деди.
18. Экинджиси келип: «Эфендим, сенинъ юз динарынъ беш юз динар файда кетирди», – деди.
19. Онъа да: «Сен де беш шеэрге укюмдарлыкъ этерсинъ», – деди.
20. Учюнджиси келип: «Эфендим, мына сенинъ юз динарынъ, мен оны явлукъкъа сарып сакъладым.
21. Мен сенден къоркътым, чюнки сен къатты къолсынъ. Сен бермейип аласынъ, сачмайып орасынъ», – деди.
22. Падиша онъа: «Эй, яман ве дембель къул! Сени озь агъзынъдан чыкъкъан сёзлеринънен укюмге чекеджем. Мени къатты къол олгъанымны эм де бермейип алгъанымны, сачмайып оргъанымны билир экенсинъ де,
23. не ичюн парамны фаизджилерге бермединъ? Мен келип, ич олмадым парамны фаизнен алыр эдим», – деди.
24. Сонъ падиша янында тургъанларгъа бакъып: «Онынъ къолундан онынъ юз динарыны алып, бинъ динары олгъангъа беринъиз», – деди.
25. «Эфендим, онынъ бинъи бар да!» – деди олар.
26. «Мен сизге айтам: кимде бар олса, онъа даа бериледжек. Кимде ёкъ олса, къолунда бар олгъаны биле ондан тутып алынаджакъ.
27. Энди меним падиша олгъанымны истемеген анавы душманларымны мында кетиринъиз де, козюм огюнде ольдюринъиз», – деди.
28. Бу икяени айткъан сонъ, Иса Ерусалимге таба ёлуны девам этти.
29. Зейтюн дагъынынъ этегинде ерлешкен Бетфаге ве Бетания койлерине якъынлашкъанда, О, эки шегиртини ёллап:
30. – Къаршынъыздаки койге барынъыз. Койге киргенинъизнен, багълы тургъан, шимдигедже устюне адам минмеген яш эшекни тапарсыз. Оны чезип, мында кетиринъиз.
31. Эгер сизден: «Эшечикни не ичюн чезесиз?» – деп сорасалар, «О, Раббимизге керек», – деп джевап беринъиз, – деди.
32. Иса ёллагъан шегиртлер барып, О айткъаны киби, эр шейни таптылар.
33. Эшечикни чезеяткъанларда онынъ саиплери:– Сиз не ичюн эшечикни чезесиз? – деп сорадылар.
34. Шегиртлер:– О, Раббимизге керек, – дедилер.
35. Эшечикни Исанынъ алдына кетирдилер де, онынъ устюне озь урбаларыны ташлап, Исаны миндирдилер.
36. О минип кетеяткъанда, шегиртлер урбаларыны ёлгъа тёшедилер.
37. Иса энди Зейтюн дагъындан тюшкен ёлгъа якъынлашкъанда, Онынъ пек чокъ шегиртлери, корьген аджайип шейлерни хатырлап, къуванчкъа толдылар ве кучьлю сеслернен Алланы шерефлеп башладылар:
38. – Раббининъ ады иле Келеяткъанны, Падишаны шуретленъиз! Кокте барышыкъ, юкъары Коклерде – шерефлер олсун! – дедилер.
39. Халкънынъ арасында тургъан бир къач ферисе Исагъа:– Оджа, шегиртлеринънинъ сеслерини кестир! – дедилер.
40. О исе оларгъа джевап берип:– Сизге айтам: эгер оларнынъ сеслери кесильсе, ташлар къычыраджакълар! – деди.
41. Иса Ерусалимге якъынлашкъанда, шеэрни корип, онынъ алына козь яш тёкти ве:
42. – Сен ич олмадым, шу кунюнъде барышыкъ ичюн нелер керек олгъаныны бильсе эдинъ! Амма шимди бу шей козьлеринъден сакълангъандыр.
43. Башынъа ойле куньлер келеджек ки, душманларынъ этрафынъны узун топракъ обаларынен сарып, алкъагъа алып, эр тарафтан басаджакълар.
44. Сени харап этип, ичинъдеки эвлятларынъны къыраджакълар ве таш устюнде таш къалдырмайджакълар. Чюнки Мен санъа кельген вакътыны сен танымадынъ, – деди.
45. Иса Алланынъ Сарайынынъ азбарына киргенде, анда алыш-веришнен огърашкъанларны къувмагъа башлады.
46. Оларгъа:– Алланынъ Китабында: «Меним Эвим Ибадет Эви оладжакъ», – деп язылгъан. Сизлер исе оны айдутлар къобасына чевиргенсиз! – деди.
47. Иса эр кунь Алланынъ Сарайында адамларны огрете эди. Баш руханийлер, Къанун оджалары ве Исраиль халкъынынъ акъсакъаллары исе Оны ольдюрмеге истей эдилер.
48. Лякин бунынъ чаресини тапамадылар, чюнки бутюн халкъ Исаны джан-юрекнен динълеп, артындан юре эди.

Luke XX
1. Куньлернинъ биринде Иса Алланынъ Сарайында адамларны огретип, халкъкъа Къуванчлы Хаберни илян эте эди. Баш руханийлер ве Къанун оджалары исе акъсакъалларнен берабер келип,
2. Онъа суаль бердилер:– Бизлерге айт, бу ишлерни япмагъа Сенинъ акъкъынъ бармы? Санъа бу акъны ким берди? – дедилер.
3. Иса оларгъа шойле джевап берди:– Мен де сизге бир суаль береджем, Манъа айтынъыз:
4. Ягъя халкъны сувгъа батырып чыкъаргъаны Алладан я да адамларданмы?
5. Олар исе озьара давалашып, бир-бирине: «Эгер „Алладан”, – десек, О: „Не ичюн Ягъягъа инанмадынъыз?” – дейджек.
6. Эгер „Адамлардан”, – десек, бутюн халкъ бизни ташларнен ураджакъ, чюнки халкъ Ягъянынъ пейгъамберлигине къатты инана», – дей эдилер.
7. Сонъ Исагъа джевап берип:– Кимден олгъаныны бильмеймиз, – дедилер.
8. Иса оларгъа:– Мен де буларны япмагъа насыл акъкъым олгъаныны сизлерге айтмам, – деди.
9. Сонъ Иса халкъкъа бойле кинаели икяе айтып берди:– Бир адам юзюм багъыны сачып, оны юзюмджилерге кирагъа берди де, озю узакъ вакъыткъа башкъа мемлекетке кетти.
10. Мевсими кельгенде, берекеттен озь пайыны алмакъ ичюн, юзюмджилернинъ алдына бир хызметчисини ёллай. Лякин юзюмджилер оны котеклеп, бир шейсиз къайтаргъанлар.
11. Юзюм багъынынъ саиби даа бир хызметчисини йибере. Оны да котеклеп, масхара этип, бир шей бермейип къайтарып йибергенлер.
12. О кене, энди учюнджисини йибергенде, оны да яралап, къувып чыкъаргъанлар.
13. О вакъыт юзюм багъынынъ саиби: «Не япайым экен? Севимли огълумны ёллайым. Бельки ондан утанырлар», – деген.
14. Амма юзюмджилер онынъ огълуны корьгенлеринен бир-бирине: «Бу – мирасчы! Оны ольдюрейик, ве бутюн мирас бизге къаладжакъ», – дейлер.
15. Сонъ огълуны юзюм багъындан тышарыгъа айдап, ольдюрелер. Бундан сонъ, юзюм багъынынъ саиби оларгъа не япаджакъ?
16. О келип, бу юзюмджилерни ёкъ этеджек, юзюм багъыны исе башкъаларына береджек.Буны эшиткенлер:– Алла сакъласын! – дедилер.
17. Иса исе оларгъа бакъып, шойле деди:– Айса Алланынъ Китабындаки:«Къуруджылар келишиксиз деп четке ташлагъан ташбинанынъ темельташы олды», – деп язылгъан сёзлер нени анълата?
18. Бу ташкъа тюшкен эр кес парчаланып кетеджек. Таш кимнинъ устюне тюшсе, оны эзип ташлайджакъ.
19. Иса бу кинаели икяени оларгъа къаршы айткъаныны анълап, баш руханийлернен Къанун оджалары Оны шу ань якъаламагъа истедилер, лякин халкътан къоркътылар.
20. Шунынъ ичюн олар Исанынъ артындан излеп башладылар. Онынъ алдына, озьлерини инсафлы киби косьтерген изджилерни ёлладылар. Исанынъ айткъан лафларына илишип, оны якъаламакъ ве римли акимнинъ къолуна, онынъ укюмине бермеге истей эдилер.
21. Олар Исадан:– Оджа! Биз билемиз ки, Сенинъ сёзлеринъ ве огреткенинъ догъру. Адам муим олгъаны я да муим олмагъаны Санъа эп бир, Сен адамларгъа Алланынъ акъикъий ёлуны огретесинъ.
22. Бизге, Къанун боюнджа, императоргъа салым бермек мумкюнми, я мумкюн дегильми? – деп сорадылар.
23. Иса оларнынъ хиянетлигини корип:
24. – Манъа бир динар косьтеринъиз! Бу акъчадаки ресим ве язув кимнинъки? – деди.– Императорнынъ, – деп джевап берди олар.
25. Иса:– Ойле олса, императорнынъ акъкъыны императоргъа, Алланынъ акъкъыны Аллагъа беринъиз, – деди.
26. Бойледже, олар халкъ огюнде айткъан бир сёз ичюн биле Исагъа илишип оламадылар. Онынъ джевабындан шашып, индемедилер.
27. Исанынъ янына бир къач саддукий келип (олар олюмден сонъ тирильмекни инкяр эте эдилер), Олар Онъа бойле суаль бердилер:
28. – Эй Оджа! Муса Къанунда бизге бойле язып къалдыргъан: «Эгер бирисининъ эвли олгъан агъасы бала къалдырмайып ольсе, къардашы агъасынынъ апайына эвленсин ве агъасынынъ ерине онъа бала берсин».
29. Еди агъа-къардаш бар экен. Биринджиси эвленип, баласыз къалып ольген.
30. Экинджиси де,
31. учюнджиси де бу апайгъа эвленгенлер. Бойледже, единджисине къадар эписи шу апайны алып, бала къалдырмайып олип кеткенлер.
32. Эписинден сонъ апай да ольди.
33. Тирилюв куню кельгенде, бу къадын къайсы бирисининъ апайы олур экен? Едиси де онъа эвленген эдилер де!
34. Иса оларгъа джевап берип:– Бу заманнынъ адамлары эвленелер ве акъайгъа чыкъалар.
35. Лякин келеджек заманда яшамагъа ве тирильмеге ляйыкъ олгъанлар эвленмейджеклер ве акъайгъа чыкъмайджакълар.
36. Олар энди олип оламайджакълар, амма мелеклер киби оладжакълар. Олюлер арасындан тирилип, олар Алланынъ эвлятлары оладжакълар.
37. Муса озю де олюлернинъ тирильгенини янаяткъан чалы акъкъындаки икяеде косьтере, анда о Раббиге «Ибраимнинъ Алласы, Исхакънынъ Алласы ве Якъупнынъ Алласы» дей.
38. Алла олюлернинъ дегиль, тирилернинъ Алласыдыр. Алла ичюн эписи тиридир.
39. О вакъыт Къанун оджаларындан базылары:– Оджа, Сен яхшы айттынъ, – дедилер.
40. Ондан сонъ Исадан даа бир шей сорамагъа кимсенинъ джесарети етмеди.Иса исе оларгъа:
41. – Насыл олып, адамлар: «Месих – Давутнынъ огълудыр», – дейлер?
42. Мына, Давут озю Зебур Китабында бойле деген:
43. «Рабби меним Раббиме айтты:„Душманларынъны аякъларынъ астына йыкътырмагъанымдже,Сен Меним онъ тарафымда отур!”»
44. Демек, Давут Онъа «Рабби» дей. Насыл олып О, Давутнынъ огълу олур? – деди.
45. Бутюн халкъ Оны динълеп тургъанда, Иса озь шегиртлерине:
46. – Узун урбалар кийип юрген, базар мейданларында халкънынъ урьметли селямыны алмагъа, синагогаларда энъ сайгъылы ерде ве зияфетлерде тёрде отурмагъа севген Къанун оджаларындан сакът олунъыз!
47. Олар тул къадынларнынъ эвлерини ашап, козьге корюнмек ичюн узун дувалар окъуйлар. Оларнынъ джезасы энъ агъыр оладжакъ, – деди.

Luke XXI
1. Иса бакъып, садакъа сандыгъына акъча бахшышларыны ташлагъан зенгинлерни корьди.
2. Олардан гъайры, бир фукъаре тул къадыннынъ эки капик ташлагъаныны да корьди.
3. Иса:– Сизлерге догърусыны айтам: бу фукъаре тул къадын эписинден чокъ акъча ташлады.
4. Чюнки оларнынъ эписи озьлерининъ буюк барлыгъынынъ кучюк бир къысмыны бахшыш оларакъ бердилер. Амма бу къадын, фукъаре олса да, озюнинъ яшамакъ ичюн олгъан бутюн парасыны багъышлады, – деди.
5. Базы адамлар Алланынъ Сарайы не къадар гузель ташларнен къурулгъаны ве насыл зенгин бахшышларнен яраштырылгъаны акъкъында айта эдилер. Иса исе:
6. – Ойле куньлер келеджек ки, сиз шу ерде корьген биналар эписи бозуладжакъ, мында таш устюнде таш биле къалмайджакъ, – деди.
7. Олар Исадан:– Оджа, бу ишлер не вакъыт оладжакъ? Буларнынъ якъында оладжагъыны къайдан биледжемиз? Бельги насыл оладжакъ? – деп сорадылар.
8. Иса оларгъа:– Ич кимсе сизлерни алдатмасын деп, сакът олунъыз! Чокъ адамлар: «Мен Месихим» ве «Вакъыт кельди», – деп Меним адым иле келеджеклер. Оларнынъ артындан барманъыз.
9. Дженк ве исьянлар акъкъында эшиткенде, къоркъманъыз, чюнки булар эвельден олып кечмелери керек, лякин сонъу бирден кельмейджек, – деди.
10. Сонъ Иса девам этип:– Халкъ халкъкъа къаршы, падишалыкъ падишалыкъкъа къаршы котериледжеклер.
11. Шиддетли ер тепренювлери ве тюрлю топракъларда ачлыкълар ве веба хасталыкълары оладжакъ. Къоркъунчлы вакъиалар ве буюк бельгилер коклерде корюнеджеклер.
12. Лякин буларнынъ эписинден эвель сизни якъалайджакъ ве къувалайджакълар, синагогаларгъа береджеклер ве зинданларгъа ташлайджакълар. Меним адым ичюн сизни падишалар ве акимлернинъ алдына алып бараджакълар.
13. О вакъыт Меним акъкъымда шаатлыкъ этерсиз.
14. Акъылынъызда буны тутунъыз: озюмизни насыл къорчалайыкъ, деп эвельден азырланманъыз.
15. Чюнки Мен сизни ойле бир лафкъа уста ве икметли этерим ки, сизге къаршы чыкъкъанлардан ич бириси къаршынъызгъа турып ич бир шей айтып оламаз.
16. Ана-бабаларынъыз, агъа-къардашларынъыз, достларынъыз ве сой-сопларынъыз биле сизни сатаджакълар, базыларынъызны исе ольдюреджеклер.
17. Меним адым ичюн эписи сизден нефретленеджеклер.
18. Амма башынъыздан бир дане сач биле гъайып олмайджакъ.
19. Сабырлы олсанъыз, озь джанынъызны къуртараджакъсыз, – деди.
20. – Ерусалимни ордулар сарып алгъаныны корьгенде, билинъиз: шеэрнинъ гъайып оладжакъ вакъты якъынлашкъан.
21. О вакъыт Еудиеде олгъан адамлар дагъларгъа къачсынлар, шеэрнинъ ичинде олгъанлар андан чыкъсынлар, этрафларында олгъанлар шеэрге асыл къайтмасынлар.
22. Чюнки бу куньлер – Алланынъ Китабында язылгъаны ерине келеджек, акъкъыны аладжакъ куньлери оладжакълар.
23. О куньлерде юклю ве бала эмиздирген къадынларгъа беля оладжакъ! Чюнки ер юзюни буюк мусибетлер беклей. Бу халкънынъ башына Алланынъ гъазабы ягъаджакъ.
24. Базылары къылычтан кечирилип оледжеклер, башкъаларыны эсирге алып тюрлю мемлекетлерге ёллайджакълар. Алланы бильмеген миллетлернинъ вакъты битмегендже, олар Ерусалимни аякъ астында тутаджакълар.
25. Кунеш, ай ве йылдызларда бельгилер пейда оладжакълар. Денъиз ве буюк далгъалар шувулдагъаныны эшитип, ер юзюндеки халкълар гъам-къасеветленип чаресизликке тюшеджеклер.
26. Адамлар, ер юзюне келеяткъан мусибетлерни беклеп, къоркъудан нефес алмайып йыкъыладжакълар, чюнки о вакъыт коклердеки кучьлер сарсыладжакълар.
27. О вакъытта булут устюнде, къудрет ве буюк шан-шурет иле келеяткъан Инсан Огълуны кореджеклер.
28. Бу вакъиалар юзь берип башлагъанда, энди къуртуладжакъ вакътынъызны якъынлашкъаныны билип, догъру турып башынъызны котеринъиз!
29. Иса оларгъа бир кинаели икяе айтып берди:– Инджир ве башкъа тереклерге бакъынъыз.
30. Оларнынъ япракълары корюнгенде, сиз бакъып, яз энди якъынлашкъаныны билесиз.
31. Сиз де, буларнынъ эписи мейдангъа кельгенини корсенъиз, билинъиз: Алланынъ Падишалыгъы энди якъын.
32. Сизлерге догърусыны айтам: шимдики несиль ёкъ олмаздан эвель, буларнынъ эписи оладжакъ.
33. Кок ве ер из къалдырмайып кечерлер, лякин Меним сёзлерим кечмез.
34. Озюнъизге бакъынъыз, юреклеринъиз ахлякъсыз ишлер, сархошлыкъ ве аят къайгъылары ичюн агъыр олмасынлар. О кунь, тузакъ киби, апансыздан сизге кельмесин!
35. О кунь ер юзюнде яшагъан эр бир адамны басып аладжакъ.
36. Шу себептен эр вакъыт козь-къулакъ олып турунъыз. Бу келеджек мусибетлерден къуртулмагъа кучь тапып, Инсан Огълунынъ алдында турмагъа ляйыкъ олмакъ ичюн эр вакъыт дува окъунъыз.
37. Иса куньдюз Алланынъ Сарайында адамларны огрете эди. Акъшам кельгенде исе шеэрден чыкъып, геджесини Зейтюн дагъында кечире.
38. Бутюн халкъ исе Исаны динълемек ичюн саба эрте Сарайгъа, Онынъ алдына келе эди.

Luke XXII
1. Песах денильген Маясыз Пишкен Пите Байрамы якъынлаша эди.
2. Баш руханийлернен Къанун оджалары халкътан къоркъып, Исаны ольдюрмеге имкяныны къыдыра эдилер.
3. О вакъыт он экиден бириси олгъан, Искариот деп адландырылгъан Иуданынъ ичине Иблис кирди.
4. Иуда барып, баш руханийлер ве Сарай къаравулларынынъ башлыкъларынен Исаны насыл этип якъаламакъ акъкъында анълашты.
5. Олар севинип, онъа пара береджек къарарына кельдилер.
6. Иуда бунъа разылыкъ берди ве халкъ олмагъанда, Исаны сатып оларгъа бермек ичюн келишкен вакъыт къыдыра башлады.
7. Маясыз Пишкен Пите Байрамынынъ куню кельди. Онда адамлар Песах къозусыны къурбан чала эдилер.
8. Иса Пётрнен Юханны ёллап:– Барынъыз да, бизге Песах ашыны азырланъыз, – деди.
9. Олар Исадан:– Ашны къайда азырлайджагъымызны истейсинъ? – деп сорадылар.
10. Иса оларгъа:– Шеэрге киргенинъизде, сизге бир бардакъ сув котерип кеткен адам расткеледжек, – деди. – Онынъ пешинден барып о кирген эвге киринъиз
11. ве эв саибине шойле денъиз: «Оджа сенден: „Шегиртлеримнен Песах ашыны ашайджакъ одамыз къайда?” – деп сорай».
12. О адам сизлерге юкъары къатта, энди эр шейи азырлангъан, бир балабан оданы косьтерир. Анда керек шейлерни азырланъыз, – деди.
13. Шегиртлер барып, эр шейни Иса айткъаны киби таптылар ве Песах ашыны азырладылар.
14. Вакъты-саати кельгенде, Иса он эки эльчинен берабер софра этрафында ер алды
15. ве оларгъа:– Мен азап чекмезден эвель бу Песах ашыны сизнен ашамакъны пек арзу эттим.
16. Амма сизлерге айтам: Мен бу ашны, Алланынъ Падишалыгъында Песах олмагъандже, ашап оламайджам, – деди.
17. Къадени элине алып, шукюр этти ве:– Буны алынъыз да, озьара пайлашынъыз.
18. Сизлерге айтам: Алланынъ Падишалыгъы кельмегендже, Мен бу вакъыттан башлап, юзюм мейвасынынъ ичимлигини ичмейджем, – деди.
19. Сонъ отьмекни алды, шукюр этип парчалады да, шегиртлерине берип:– Бу сиз ичюн берильген Меним тенимдир. Мени анъмакъ ичюн буны япынъыз, – деди.
20. Бойле де О, аштан сонъ, къадени оларгъа узатып, шойле деди:– Бу къаде – Янъы Васиеттир. Бу Васиет Меним сиз ичюн тёкюлеяткъан къанымнен кучьке кире.
21. Амма Мени саткъаннынъ къолу да Меннен бир софрада узанмакъта.
22. Эбет, Инсан Огълунынъ кетеджеги эвельден тайин этильди. Лякин Оны саткъан адамнынъ алына беля!
23. Эльчилер, олардан къайсы бири буны япаджакъ экени акъкъында бир-биринден сорап башладылар.
24. Шегиртлернинъ арасында, олардан къайсы энъ буюк олгъаны акъкъында бир тартышма чыкъты.
25. Лякин Иса оларгъа:– Башкъа миллетлернинъ падишалары озь халкълары устюнде эфендилик этелер. Оларнынъ укюмдарлары «яхшылыкъ япкъанлар», деп адланалар.
26. Сизде исе ойле олмасын! Ичинъизден ким буюк олса, озюни энъ кучюк киби тутсун. Ким башлыкъ олса, хызметчи киби олсун.
27. Къайсы бири буюк? Софра башында ер алгъанмы, я да хызмет этип тургъанмы? Софра башында ер алгъан дегильми? Мен исе аранъызда хызмет эткен киби олдым!
28. Сынав кечкен вакъытларымда Меннен берабер сиз эдинъиз.
29. Шу себептен, Бабам Манъа Падишалыкъта башлыкъ этмеге акъкъыны бергени киби, Мен де сизге бу акъны берем.
30. Сонъ сиз Меним Падишалыгъымда софрада отурып ашап-ичерсиз, тахтларгъа отурып, Исраильнинъ он эки къабилесине укюм этеджексиз, – деди.
31. Иса:– Симон, Симон! Мына, Иблис сизни сынамакъ ве ун киби электен кечирмек ичюн рухсет сорады.
32. Лякин Мен, имандан таймасын, деп сен ичюн ялвардым. Сен Манъа къайтып кельгенинъде, къардашларынънынъ иманыны да къавийлештир, – деди.
33. Симон Исагъа джевап берип:– Рабби! Мен Сеннен зиндангъа да, олюмге де бармагъа азырым! – деди.
34. Иса онъа:– Санъа шуны айтам, Пётр: бугунь хораз къычырмаздан эвель, сен Менден учь кере вазгечеджесинъ, – деди.
35. Иса шегиртлерине:– Мен сизни акъчасыз, торбасыз, аякъкъапсыз ёллагъанымда, бир шейде эксиклигинъиз олдымы? – деди.– Ич бир шейде олмады! – деп джевап берди олар.
36. Иса оларгъа шойле деди:– Лякин энди кимнинъ акъчасы олса, озюнен алсын. Кимнинъ торбасы олса, оны да алсын. Эгер олмаса, урбасыны сатып къылыч сатын алсын.
37. Сизлерге айтам: Языларда: «Оны джинаетчилер сырасына къойдылар», – деген сёзлер Менде беджерильмек керек. Чюнки, Меним акъкъымда айтылгъан сёзлер эписи беджерильмек керек.
38. Шегиртлер:– Рабби, мына бу ерде эки къылыч бар! – дедилер.– Етер! – деди Иса.
39. Эвден чыкъып, адети боюнджа Иса Зейтюн дагъына кетти. Шегиртлери де Онынъ артындан кеттилер.
40. О ерге кельгенде, Иса оларгъа:– Сынавдан кечмек ичюн дува окъунъыз, – деди.
41. Озю исе олардан бир таш атув месафесине четке барды да, тиз чёкип дува окъуп башлады:
42. – Баба! Эгер истесенъ, бу азаплар къадесини Менден ал! Амма Меним дегиль, Сенинъ истегинъ эда этильсин!
43. Шу арада коктен бир мелек Исагъа корюнип, Онъа къувет берди.
44. О олюм азабында олып, даа буюк кучьнен дува окъуды. Ондан чыкъкъан тер исе ерге тамгъан къан тамчыларына ошай эди.
45. Дува окъугъан сонъ турып, Иса шегиртлерининъ янына кельди. Оларны къайгъыдан юкълап къалгъан алда корьди.
46. Оларгъа:– Сиз не ичюн юкълайсыз? Къана турынъыз да, сынавдан кечмек ичюн дува окъунъыз, – деди.
47. Иса даа бу сёзлерни айткъанда, топлашып кельген адамлар пейда олдылар. Он экиден бири Иуда адлы адам, башкъаларнынъ огюне чыкъып, Исагъа якъынлашты да, Оны опьмеге ынтылды.
48. Иса онъа:– Иуда, сен Инсан Огълуны опип сатасынъмы? – деди.
49. Исанынъ янындаки шегиртлери не оладжагъыны анълап:– Рабби, къылычларнен урайыкъмы? – дедилер
50. ве олардан бириси баш руханийнинъ къулуны урып, онынъ онъ къулагъыны кесип алды.
51. О вакъыт Иса:– Етер, токътанъыз! – деди де, къулнынъ къулагъына къол тийдирип, оны тедавийледи.
52. Сонъ Оны алмагъа кельген баш руханийлер, Сарай къаравулларынынъ башлыкълары ве акъсакъалларгъа:– Сизлер айдут тутаджакъ киби къылыч ве таякъларнен силяланып кельдинъиз!
53. Мен эр кунь Алланынъ Сарайында сизинъ аранъызда олгъанымда, Манъа къол котермединъиз. Амма шимди сизинъ вакътынъыз, къаранлыкънынъ укюми, – деди.
54. Олар Исаны якъалап, баш руханийнинъ эвине алып бардылар. Пётр исе узакътан оларнынъ пешинден кетти.
55. Азбарнынъ ортасында атеш якъып, этрафында эписи берабер отургъанда, Пётр да о адамларнынъ арасында отурды.
56. Бир хызметчи къыз онынъ атеш янында отургъаныны корип, онъа тикилип бакъты да:– Бу да Онен берабер эди! – деди.
57. Лякин Пётр о къадынгъа:– Эй къадын, мен Оны танымайым! – деп инкяр этти.
58. Бираздан сонъ башкъа бир адам Пётрны корип:– Сен де олардан бириси оласынъ! – деди. Амма Пётр онъа да:– Адам, мен олардан бириси дегилим! – деди.
59. Бир саат къадар кечкен сонъ даа бириси:– Акъикъатта бу адам да Онен берабер олгъан, чюнки о да Галилеядан, – деди ишанчнен.
60. Лякин Пётр онъа да:– Акъай, сен не айткъанынъны бильмейим, – деди. О вакъыт, о лафыны даа битирмегенде, хораз къычырды.
61. Рабби Иса айланып, Пётргъа бакъты. Пётр исе Рабби онъа: «Бугунь хораз къычырмаздан эвель, сен учь кере Менден вазгечеджесинъ», – деген сёзлерини хатырлады.
62. О азбардан чыкъып, окюр-окюр агълады.
63. Исаны тутып тургъан адамлар исе Оны мыскъыллап котеклей эдилер.
64. Онынъ козьлерини багълап:– Пейгъамберлигинъни косьтер, Сени ким ургъаныны бизге айт! – дедилер.
65. Онъа даа чокъ куфюр сёзлер айттылар.
66. Сабадан халкънынъ акъсакъаллары ве баш руханийлернен Къанун оджалары топланып, Исаны озьлерининъ Юксек Шурасына алып бардылар.
67. – Сен Месихсинъми? Бизлерге джевап бер! – дедилер. Иса оларгъа:– Сизлерге айтсам, инанмайджакъсынъыз.
68. Сизлерге суаль берсем, джевап бермейджексинъиз.
69. Лякин бундан сонъ Инсан Огълу Къудретли Алланынъ онъ тарафында отураджакъ, – деди.
70. О вакъыт эписи бирден:– Демек, Сен Алланынъ Огълусынъмы? – деп сорадылар.– Мен О экенимни озюнъиз айтасыз, – деди оларгъа Иса.
71. Олар исе:– Бизге даа насыл шаатлыкъ керек? Озь агъзындан озюмиз эшиттик! – дедилер.

Luke XXIII
1. Оларнынъ эписи турып, Исаны Пилатнынъ алдына алып кеттилер.
2. Олар Оны къабаатламагъа башлап:– Бу Адам халкъымызны ёлдан ура. Озюни Месих Падиша деп, императоргъа салым тёлемекке кедер эте, – дедилер.
3. Пилат Исадан:– Сен еудийлер Падишасысынъмы? – деп сорады. Иса онъа джевап берип:– Буны сен озюнъ айтасынъ, – деди.
4. Пилат баш руханийлерге ве халкъкъа:– Мен бу адамда ич бир къабаат тапмайым, – деди.
5. Лякин олар айткъанында къатты турып:– Галилеядан башлап бу ергедже – бутюн Еудиеде озь огретювини даркъатып, халкъны баштан чыкъара, – дедилер.
6. Буны эшитип, Пилат:– Бу адам Галилеяданмы? – деп сорады.
7. Исанынъ Иродгъа бойсунгъан виляеттен олгъаныны билип, Оны шу куньлерде Ерусалимде олгъан Иродгъа ёллады.
8. Ирод Исаны корип пек къуванды, чюнки о, Иса акъкъында баягъы хаберлер эшитип, чокътан берли Оны корьмеге истей ве О япкъан бир де бир аджайип шейни озь козюнен корьмеге умют эте эди.
9. Ирод Исагъа бир чокъ суаль берди, амма Иса бирине де джевап къайтармады.
10. Этрафында тургъан баш руханийлер ве Къанун оджалары исе Онынъ устюне къабаатлар ягъдыра эдилер.
11. Ироднынъ озю де аскерлеринен берабер Исаны ашалап масхара этти де, Онъа ачыкъ тюсте паалы урбалар кийдирип, Пилатнынъ алдына къайтарып йиберди.
12. Бу адиседен эвель бир-бирине душманлыкъта олгъан Ирод ве Пилат шу куньден башлап дост олдылар.
13. Пилат исе баш руханийлерни, башлыкъларны ве халкъны бир ерге чагъырып,
14. оларгъа:– Сиз бу адамны манъа: «Халкъны баштан чыкъара», – деп кетирдинъиз. Амма мен Ондан козьлеринъиз огюнде эр шейни сорадым ве сиз Онъа юклеген къабаатлардан бирисини биле тапмадым, – деди.
15. – Ирод да ич бир къабаат тапмагъаны ичюн Оны бизге къайтарып ёллады. Бойлеликнен, бу адам олюм джезасына ляйыкъ ич бир шей япмагъан.
16. Мен Оны бир джезалап, сонъ бошатып йибереджем.
17. Халкъ исе бир агъыздан:– Буны гъайып эт! Бизге Бараббаны чыкъарып йибер! – деп къычырды.
18. Барабба исе шеэрде исьян котергени ве адам ольдюргени ичюн зиндангъа атылгъан эди.
19. Пилат Исаны бошатмакъ истеп, лафыны девам этеджек олды,
20. амма топлангъанлар эп:– Оны хачкъа мыхлап къой! Хачкъа! – деп къычырдылар.
21. Пилат учюнджи кере оларгъа:– О не яманлыкъ япты? Мен Онда олюмге ляйыкъ ич бир къабаат тапамайым. Мен Оны бир джезалап, бошатып йиберирим, – деди.
22. Лякин олар бар сеслеринен къычырып, Исаны хачкъа мыхланмасыны талап эттилер. Ахыр сонъу халкъ ве баш руханийлернинъ къычыргъанлары устюн чыкъты,
23. ве Пилат оларнынъ талабыны ерине кетирмеге къарар чыкъарды.
24. Олар сорап тургъан, адам ольдюргени ичюн зиндангъа атылгъан исьянджыны азатлыкъкъа чыкъарып, Исаны исе оларнынъ элине берди.
25. Исаны алып кеткенлерде, тарладан келеяткъан Симон адлы киренели бир адамны тутып, Исанынъ артындан котерип бармакъ ичюн хачны онъа юкледилер.
26. Онынъ артындан пек чокъ адам, Онынъ ичюн кокюслерине урып агълагъан къадынлар да кете эдилер.
27. Иса оларгъа айланып:– Эй Ерусалим къызлары! Меним огърумда агъламанъыз, лякин озюнъиз ве балаларынъыз огърунда агъланъыз,
28. чюнки ойле куньлер келеята ки: «Не де бахтлыдыр ич догъурмагъан, къысыр ве бала эмиздирмеген къадынлар», – дейджеклер.
29. О вакъыт дагъларгъа: «Устюмизге авдарылынъыз!» ве тёпеликлерге: «Бизни къапатынъыз!» – дейджеклер.
30. Ем-ешиль терекке бойле япсалар, къуругъан терекке не япар экенлер? – деди.
31. Исанен бирликте олюмге эки айдутны да алып кете эдилер.
32. Къафа деген ерге кельген сонъ, Исаны ве Онен бирликте эки джинаетчини де, бирисини Онынъ онъ тарафында, башкъасыны сол тарафында хачларгъа мыхлап астылар.
33. Иса:– Баба! Оларны багъышла, чюнки не япкъанларыны озьлери де бильмейлер, – деди. Аскерлер джереп чекип, Исанынъ урбаларыны озьара пайлаштылар.
34. Халкъ исе анда турып сейир эте эди. Башлыкълар да Исаны мыскъыллап:– Башкъаларыны къуртара эди де, барсын энди, эгер О, акъикъатен Алла сайлагъан Месих олса, Озюни Озю къуртарсын! – деп куле эдилер.
35. Онынъ устюнден аскерлер де къылындылар. Исанынъ янына келип, Онъа экши ичимлик берип:
36. – Эгер Сен еудийлернинъ Падишасы олсанъ, Озюнъни Озюнъ къуртарса! – дедилер.
37. Исанынъ башы устюне: «Бу – Еудийлернинъ Падишасы» деген язы бар эди.
38. Хачкъа асылып тургъан айдутлардан бириси О акъкъында куфюр сёзлер айтып:– Сен Месих дегильсинъми? Озюнъни де, бизни де къуртар! – деди.
39. Экинджиси исе оны токътатып:– Сен Алладан къоркъмайсынъмы? Сен озюнъ де О киби хачкъа мыхлангъансынъ, – деди.
40. – Биз япкъан ишлеримиз ичюн укюм этильдик ве акъкъымызны аламыз. Амма бу адам ич бир ярамазлыкъ япмагъан.
41. Сонъ о:– Иса! Озь Падишалыгъынъа киргенде мени унутма! – деди.
42. Иса онъа джевап берип:– Санъа догърусыны айтам: сен даа бугунь Меннен берабер дженнетте оладжакъсынъ, – деди.
43. Бу вакъиа саат он экилерде олды. Сонъ саат учьке къадар бутюн дюньяны къаранлыкъ басты,
44. чюнки кунеш къараргъан эди. Алла Сарайынынъ Энъ Мукъаддес Одасында перде тёпеден ашагъадже экиге болюнип йыртылды.
45. Иса къатты сеснен къычырып:– Бабам! Рухумны Сенинъ къолунъа берем! – деди. Бу сёзлернен джан берди.
46. Буны корьген юзбашы:– Акъикъатен, бу адам къабаатсыз экен! – деп, Алланы шерефледи.
47. Сейир этмек ичюн топланып кельген бутюн халкъ олгъан шейни корип, кокрегине ура-ура эвлерине къайтты.
48. Исаны бильгенлер исе ве Галилеядан Онынъ пешинден кельген къадынлар узакъта турып, бакъа эдилер.
49. Еудийлер Юксек Шурасынынъ азаларындан Юсуф адлы яхшы ве инсафлы бир адам бар эди.
50. О, еудийлернинъ Ариматея шеэринден олып, Алланынъ Падишалыгъыны умютнен беклей эди. Юсуф Шуранынъ къарарындан ве ишинден разы олмады.
51. Юсуф Пилаткъа барып, Исанынъ тенини истеди.
52. Оны хачтан тюшюрип, кетен безге сарды ве къая ичинде оюлгъан, даа ич кимсе дефн этильмеген къабирге яткъызды.
53. О кунь джума кунюнинъ акъшамы эди, еудийлернинъ раатлыкъ кунюнинъ башланмасына аз вакъыт къалгъан эди.
54. Исанен бирликте Галилеядан кельген къадынлар Юсуфнынъ артындан кетип, къабирни ве Исаны дефн этильгенини корьдилер.
55. Эвлерине къайтып, дефн ичюн къокъулы ягъларнен мюр азырладылар. Амма раатлыкъ куню олар Къанунгъа бойсунып, бир иш япмадылар.

Luke XXIV
1. Афтанынъ биринджи кунюнде саба эрте, къадынлар азырлагъан къокъулы ягъларыны алып къабирге кельдилер.
2. Анда келип, къабирнинъ агъзыны къапаткъан ташнынъ четке сюрип ташлангъаныны корьдилер.
3. Къабирге кирип, Рабби Исанынъ беденини тапмадылар.
4. Къадынлар шашып тургъан вакъытта, апансыздан оларнынъ огюнде парылдагъан беяз урба кийген эки адам пейда олды.
5. Къадынлар къоркъудан ерге бакъып тургъанда, мелеклер оларгъа:– Тири Олгъанны не ичюн олюлер арасында къыдырасыз?
6. О мында ёкъ, О тирильди. Даа Галилеяда олгъанда, О сизге не айткъаныны хатырланъыз:
7. «Инсан Огълу гуналыларнынъ элине берильмек, хачкъа керип асылмакъ, амма учюнджи куню тирильмек керектир», – деген эди, – дедилер.
8. Къадынлар Исанынъ бу сёзлерини хатырладылар.
9. Къабирден къайтып, олар бутюн бу олгъан шейлерни он бир шегиртине ве о ерде олгъан башкъаларнынъ эписине бильдирдилер.
10. Бу къадынлар – магдалалы Мерьем, Ёанна, Якъупнынъ анасы Мерьем ве оларнен бирликте олгъан башкъа къадынлар да эльчилерге шуны айта эдилер.
11. Амма бу сёзлер оларгъа бош уйдурма киби корюндилер, олар къадынларгъа инанмадылар.
12. Пётр исе бирден къабирге чапты. Эгилип бакъса, тек дженазе безлеринден башкъа бир шей корьмеди. О олгъан шейден пек шашып, эвине къайтып кельди.
13. Шу куню шегиртлерден экиси Ерусалимден он километр къадар узакълыкъта олгъан Эммаус коюне кетип,
14. бутюн бу олгъан шейлер акъкъында озь ара лакъырды эте эдилер.
15. Олар бойле лаф эткен вакъытта, Иса Озю оларгъа якъынлашып, янларында кетти.
16. Амма олар Оны танымадылар, чюнки козьлери кёр киби эди.
17. Иса оларгъа:– Ёл бою не акъкъында лаф этесинъиз? – деди.Олар кедерли корюнип, токътадылар.
18. Шегиртлеринден бириси Клеопас Онъа:– Сен Ерусалимде ябанджысынъ? Шунынъ ичюн де анда бу куньлерде олып кечкен шейлерни бильмейсинъ? – деди.
19. Иса олардан:– Я не олды? – деп сорады.– Назаретли Исанен олып кечкен шейлер, – дедилер Онъа.– О, Алланынъ ве бутюн халкънынъ огюнде сёзюнен ве ишинен къудретли олгъан бир пейгъамбер эди.
20. Лякин бизим баш руханийлеримиз ве Шура азаларымыз Оны олюмге бердилер ве Оны хачкъа мыхлаттылар.
21. Биз исе Оны Исраильни къуртараджакъ Месих, деп умют эте эдик. Амма даа бир шей олды: энди учь кунь кечкенде,
22. бизим къадынлар бизни шашырдылар. Саба эрте къабирге барып,
23. олар Онынъ тенини тапамагъанлар, къайтып бизге, мелеклерни корьгенлерини айттылар. Мелеклер оларгъа Исанынъ тири олгъаныны айткъанлар.
24. О вакъыт бизимкилерден базылары къабирге барып, эписини шу къадынлар айткъанлары киби тапкъанлар, амма Исанынъ Озюни корьмегенлер.
25. Иса оларгъа:– Эй акъылсызлар! Пейгъамберлернинъ айткъанларына иманы агъыр адамлар!
26. Месих бу азаплардан кечип, Озь шерефине кирмек керекмей эдими? – деди.
27. Сонъ Муса ве эписи Пейгъамберлернинъ Языларындан башлап, Иса анда Озю акъкъында язылгъан шейлерни оларгъа анълатты.
28. Олар ёл туткъан койге якъынлашкъанда, Иса Озь ёлуны девам этеджек киби олды.
29. Лякин олар:– Бизнен къал, чюнки кунь битеята, энди акъшам олды, – деп Онъа ялвардылар. Иса эвге кирип, оларнен къалды.
30. Оларнен софрада ер алып, Иса отьмекни алып шукюр этти ве парчалап оларгъа берди.
31. О дакъкъасы шегиртлернинъ козьлери ачылды, ве олар Оны таныдылар. Амма Иса бирден оларнынъ козьлеринден гъайып олды.
32. Олар бир-бирине:– О бизнен ёл бою лаф эткенде ве Языларны анълаткъанда, юрегимиз къуванып янмай эдими?! – дедилер.
33. Олар шу ань ерлеринден турып, Ерусалимге къайттылар. Он бири ве аркъадашларынынъ топлангъан ерине келип киргенлерде,
34. анда топлашкъанлар: «Раббимиз акъикъатен тирилип Симонгъа корюнген», – дедилер.
35. Кельген шегиртлер де ёлда олып кечкен шейлерни, отьмекни парчалагъан дакъкъасы Исаны насыл таныгъанларыны айттылар.
36. Олар буны тариф эткенде, Исанынъ Озю келип ортагъа турды да, оларгъа:– Селям алейкум! – деди.
37. Олар шашып, бир хаялет корьгенлерини тюшюнип, пек къоркътылар.
38. Иса оларгъа:– Сизни неден къоркътынъыз? Юреклеринъизде не ичюн бойле шубелер бар?
39. Эллериме, аякъларыма бакъынъыз – бу Меним! Манъа тийип бакъсанъыз, корерсиз. Рухта эт ве кемик олмай, Менде исе бар, – деди.
40. Буны айткъан сонъ, оларгъа къолларыны ве аякъларыны косьтерди.
41. Къуванып тааджипленген ве даа инанып оламагъан шегиртлеринден Иса:– Сизде ашаладжакъ бир шей бармы? – деп сорады.
42. Олар Онъа пишкен балыкъ кесеги бердилер.
43. Иса оны алып козьлери огюнде ашады.
44. Сонъ оларгъа шойле деди:– Мен даа сизнен берабер олгъанда, Мусанынъ Къанунында, Пейгъамберлернинъ Языларында ве Зебур Китабында Меним акъкъымда язылгъанларнынъ эписи беджерильмек керектир, деген эдим.
45. Сонъ Иса оларны Мукъаддес Языларны анъламагъа огретти.
46. О оларгъа:– Мукъаддес Языларда, Месих азаплар чекеджек ве учюнджи куню олюлер арасындан тураджакъ, деп бильдирильгендир.
47. Ерусалимден башлап эписи халкъларгъа: гуналарынъызны багъышланмасы ичюн Месихнинъ адынен тёвбе этинъиз, деп илян этиледжектир.
48. Сиз бу шейлерге шаат оладжакъсыз.
49. Мен сизге Бабам ваде эткен шейни берейим. Сиз юкъарыдан келеджек къудреттен кучь алмагъандже, шеэрде къалынъыз, – деди.
50. Иса шегиртлерини шеэрден тышарыгъа чыкъарып, Бетаниягъадже алып кельди. Анда эллерини котерип, оларгъа хайыр дувасыны окъуды.
51. Дува окъугъанда, олардан узакълашып кокке котерильди.
52. Шегиртлери Онъа бель букип, буюк къуванчнен Ерусалимге къайтып кельдилер.
53. Бутюн вакъыт Алланынъ Сарайында олып, Алланы шерефлей эдилер.

John I
1. Башта Сёз бар экен, ве Сёз Алланен бирликте экен, ве Сёзнинъ Озю – Алла экен.
2. О башта Алланен бирликте экен.
3. Эр бир шей Онынъ ярдымынен яратылгъан экен, ич бир яратылгъан шей Осыз яратылмагъан экен.
4. Онда омюр бар экен, ве бу омюр инсанларгъа ярыкъ экен.
5. Ярыкъ къаранлыкъта парылдай, къаранлыкъ исе ярыкъны къаплап оламагъан.
6. Куньлернинъ биринде бир адам пейда олды. Оны Алла ёллагъан эди. Ады Ягъядыр.
7. Ягъя, адамларнынъ эписи онынъ ярдымынен имангъа кельсин деп, ярыкъ акъкъында шаатлыкъ этмеге кельген эди.
8. О озю ярыкъ дегиль эди, амма ярыкъ акъкъында шаатлыкъ этмек ичюн кельди.
9. Адамларнынъ эписини ярыкълатаджакъ акъикъий ярыкъ исе дюньягъа келеята эди.
10. О энди дюньяда бар эди, ве дюнья Онынъ ярдымынен яратылгъан олса да, дюнья Оны танымады.
11. О Озюнинъкилерине кельди, лякин Озюнинъкилери Оны къабул этмеди.
12. Оны къабул эткенлерге исе, – адына иман эткенлернинъ эписине, – О, Алланынъ эвляды олмакъ чаресини берди.
13. Олар не къарындан, не бедений истек ичюн, не акъайнынъ къарары ичюн догъдылар. Лякин олар Алладан догъды.
14. Сёз джан-тен олды ве бизим арамызда яшап башлады. Биз Онынъ шерефли ишлерини корьдик, Бабасынынъ бирден-бир Олгъанынынъ шерефли ишлерини. О, яхшылыкъкъа ве акъикъаткъа толу эди.
15. Ягъя О акъкъында шаатлыкъ эте ве къычырып айта эди:– Мен: «Меним артымдан Келеяткъан менден буюк, чюнки О менден эвель бар эди», – дей эдим. Буны мен бу адам акъкъында айттым.
16. Онынъ ачыкъ къоллулыгъындан биз эпимиз яхшы бахшышлар бир-бири артындан алдыкъ.
17. Чюнки Алла Озь Къануныны Мусанен берген эди, эйилигини ве акъикъатыны исе Иса Месихнен ачып косьтерди.
18. Ич кимсе ич бир вакъыт Алланы корьмеген; тек Бабасына энъ якъын, бирден-бир Алла, О, Озю Оны танытты.
19. Мына Ягъянынъ шаатлыгъы. Еудийлер Ерусалимден руханийлер ве левийлилерни ёллап, ондан:– Сен кимсинъ? – деп сорадылар. Ягъя джеваптан къачмады. О, ачыкъ-айдын айтты:
20. – Мен Месих дегилим.
21. Сонъ олар ондан:– Ойле олса, сен Ильяс оласынъмы? – деп сорадылар.– Ёкъ, мен о дегилим! – деди о.– Анавы Пейгъамберсинъми? – Ёкъ! – деп джевап берди о.
22. – Ахыр-сонъу, сен кимсинъ? Бизни ёллагъанларгъа джевап бермек керекмиз. Сен озюнъ акъкъынъда не айтасынъ? – деп сорадылар.
23. Ешая пейгъамбернинъ айткъаны киби, Ягъя шай деди:– «„Раббининъ кечеджек ёлуны тюм-тюз этинъиз”, – деп сахрада сес къычыра». Мен бу сес олам.
24. Ягъягъа ёлланылгъанларнынъ арасында фериселер де бар эди.
25. Олар Ягъядан:– Эгер сен не Месих, не Ильяс, не Анавы Пейгъамбер олсанъ, не ичюн халкъны сувгъа батырып чыкъарасынъ? – деп сорадылар.
26. Ягъя оларгъа джевап берип:– Мен адамларны сувгъа батырып чыкъарам. Лякин аранъызда сизлерге белли олмагъан Бириси бар.
27. О, меним артымдан келеята. Мен Онынъ аякъкъапынынъ багъыны чезмеге биле ляйыкъ дегилим, – деди.
28. Бу шейлер Бетания еринде, Иордан озенининъ ялысында олды. Ягъя анда адамларны сувгъа батырып чыкъара эди.
29. Эртеси куню Ягъя Исанынъ якъынлашкъаныны корип, шойле деди:– Мына Алланынъ Къозусы! О, дюньянынъ гунасыны Озюне ала.
30. Мен: «Меним артымдан келеяткъан Акъай менден буюк, чюнки О менден эвель бар эди», – Онынъ акъкъында айта эдим.
31. Мен Оны танымай эдим, лякин О, Исраильге ачылсын деп, мен адамларны сувгъа батырып чыкъармагъа кельдим.
32. Сонъ Ягъя шойле шаатлыкъ берди:– Мен корьдим ки, Рух коклерден гогерджин киби энди ве Онынъ устюне къонды.
33. Мен Оны танымай эдим. Лякин адамларны сувгъа батырып чыкъармакъ ичюн мени Ёллагъан: «Рух кимнинъ устюне энеяткъаныны корьсенъ, Мукъаддес Рухкъа Батырып Чыкъарыджы Одыр», – деген эди манъа.
34. Энди мен корьдим ве шаатлыкъ эттим: мына бу Адам – Алланынъ Огълудыр.
35. Эртеси куню Ягъя кене эки шегиртинен берабер шу ерде тура эди.
36. О, кечип кетеяткъан Исагъа дикъкъатнен бакъып:– Мына бу Алланынъ Къозусыдыр! – деди.
37. Эки шегирт Ягъянынъ бу сёзлерини эшитип, Исанынъ артындан кеттилер.
38. Иса айланып, артындан кельгенлерни корьди ве олардан:– Сизлерге не керек? – деп сорады.– Равви, сен къаерде яшайсынъ? – деди олар. (Равви – «Оджам» демектир.)
39. – Келип бакъынъыз, – деди Иса.Саат дёрт къарарларында эди. Олар барып, Исанынъ яшагъан ерини корьди, ве шу куню олар Онен къалдылар.
40. Ягъянынъ Иса акъкъында айткъаныны эшиткен ве Онынъ артындан кельген эки акъайдан бири, Симон Пётрнынъ къардашы Андрей эди.
41. О, биринджиден агъасы Симонны тапа да, онъа: «Биз Месихни таптыкъ», – дей. (Месих – «Христос» демектир.)
42. Андрей агъасыны Исанынъ алдына алып кельди. Иса онъа дикъкъатнен бакъып:– Сен Юхан огълу Симонсынъ, энди адынъ Кифа оладжакъ, – деди. (Кифа – «Пётр» демектир.)
43. Эртеси куню Иса Галилеягъа бармагъа истеди. О, Филипни тапып, онъа: «Айды, юр меннен!» – дей.
44. Филип Бетсайда шеэринден, Андрей ве Пётр яшагъан еринден эди.
45. Филип барып Натанельни тапа ве онъа:– Биз Муса Къанунда, башкъа пейгъамберлер де язгъан адамны таптыкъ. О адам – Юсуф огълу назаретли Иса, – дей.
46. – Назарет шеэринден яхшы бир шей чыкъар экенми? – деп сорай Натанель ондан.– Барып озюнъ бакъ! – деди онъа Филип.
47. Иса, Натанельнинъ Онъа якъынлашкъаныны корип:– Бакъынъыз, мына ич айнеджиликни бильмеген акъикъий исраиллидир! – дей.
48. Натанель Исадан:– Сен мени къайдан билесинъ? – деп сорай.– Филип сени чагъырмаздан эвель, Мен сени инджир тереги тюбюнде олгъанынъны корьдим, – деп джевап берди Иса.
49. О вакъыт Натанель:– Равви, Сен Алланынъ Огълусынъ, Сен Исраильнинъ Падишасысынъ! – деди.
50. Иса онъа джевап берип:– Мен санъа: «Сени инджир тереги тюбюнде корьдим», – дегеним ичюн инанасынъмы? Сен бундан да буюк ишлерни кореджексинъ! – деди.
51. Сонъ онъа:– Сизлерге керчектен догърусыны айтам: коклернинъ ачылгъаныны ве Алла мелеклерининъ Инсан Огълуна тюшкенлерини ве Ондан котерильгенлерини кореджексиз, – деди.

John II
1. Учюнджи куню Галилеянынъ Кана шеэрчигинде никях тою олды. Исанынъ анасы о ерде эди.
2. Исанен шегиртлер де тойгъа чагъырылгъан эдилер.
3. Шарап биткен сонъ, Исанынъ анасы Онъа:– Оларда шарап къалмагъан, – дей.
4. Иса онъа:– Къадын, бу бизим ишимиз дегиль. Меним вакъыт-саатим даа кельмеди, – дей.
5. О вакъыт анасы хызметчилерге:– О, сизге не айтса, оны япынъыз, – дей.
6. О ерде еудийлернинъ элялланув адети ичюн, эр бири секиз-он эки къопкъа сув сыгъдыргъан алты дане таш савут бар эди.
7. Иса хызметчилерге:– Савутларны сувгъа толдурынъыз, – дей. Олар савутларны четлеринедже толдурдылар.
8. Сонъ Иса оларгъа:– Энди чомучлап алынъыз да, тойбашына алып барынъыз, – дей. Олар ойле де япты.
9. Тойбашы, шарап олгъан сувны ичип бакъты. Шарап къайдан кельгенини о бильмей эди, тек сувны чекип кельген хызметчилер биле эди. Тойбашы киевни чагъырып, онъа:
10. – Эр кес башта яхшы шарапны къоя, ве мусафирлер ичип тойгъан сонъ ярамайджа союны бере. Сен исе яхшы шарапны шу вакъыткъадже сакълап туткъансынъ! – дей.
11. Иса буны Галилеянынъ Кана шеэрчигинде япты; бу шей Онынъ аджайип бельгилерининъ башы олды. Бойле О, Озь шуретини косьтерди, ве шегиртлери Онъа иман эттилер.
12. Бундан сонъ Иса, анасы, къардашлары ве шегиртлери Кафарнаум шеэрине кельдилер ве о ерде бир къач кунь отурдылар.
13. Еудийлернинъ Песах Байрамы якъынлашкъаны ичюн, Иса Ерусалим шеэрине кетти.
14. Алланынъ Сарайы азбарына киргенинен, бугъалар, къойлар, гогерджинлер саткъанларны ве пара алмаштырыджыларнынъ отургъаныны корьди.
15. Иса аркъандан бир къамчы ясады да, Сарайнынъ азбарындан эписини бугъаларынен ве къойларынен берабер къувып чыкъарды, пара алмаштыргъанларнынъ масаларыны авдарып, акъчаларыны септирип йиберди.
16. Гогерджинлерни саткъанларгъа:– Буларны бу ерден ёкъ этинъ, Бабамнынъ Эвини базыргян эвине айландырманъыз! – деди.
17. О вакъыт Онынъ шегиртлери: «Сенинъ Эвинъе олгъан шевкъим ичимде янаджакъ», – язылгъан сёзлерни хатырладылар.
18. Сонъ еудий башлыкълары джевап берип:– Бойле шейлерни япасынъ, амма бизге насыл бельги береджексинъ? – дедилер.
19. Иса оларгъа:– Бу Сарайны йыкъынъыз, ве Мен оны учь кунь ичинде тиклейджем, – деди.
20. Олар Исагъа:– Бу Сарай 46 йылда къурулгъан, Сен исе оны учь куньде тиклемеге истейсинъ?! – дедилер.
21. Иса исе «Сарай» деп, Озь бедени акъкъында дей эди.
22. О, олип тирильген сонъ, шегиртлери бу сёзлерни хатырладылар ве Мукъаддес Языгъа да, Исанынъ сёзюне де инандылар.
23. Иса Ерусалимде Песах Байрамында олгъанда, чокъ адамлар Онынъ япкъан аджайип бельгилерини корип, Онъа иман эттилер.
24. Амма О, эписи адамларнынъ юреклерини бильгени ичюн, Озю оларгъа ишанмай эди.
25. Исагъа адамлар акъкъында шаатлыкъ бермек керекмей эди, чюнки О, адамнынъ юрегинде не олгъаныны Озю биле эди.

John III
1. Еудий башлыкъларындан Никодим адлы бир ферисе бар эди.
2. Бу адам бир геджеде Исанынъ алдына келип, Онъа:– Равви! Сен Алладан кельген бир оджа олгъанынъны биз билемиз, чюнки ич кимсе, эгер Алла онен олмаса, Сен косьтерген бельгилерни япалмаз, – деди.
3. Иса онъа шойле джевап берди:– Санъа керчектен догърусыны айтам: эгер ким юкъарыдан догъмаса, Алланынъ Падишалыгъыны корип оламаз.
4. – Къарт адам насыл янъыдан догъаджакъ? Анасынынъ къурсагъына экинджи кере кирип догъаджакъмы? – деп сорай Никодим.
5. Иса джевап берип:– Санъа керчектен догърусыны айтам: эгер ким сувдан ве Рухтан догъмаса, Алланынъ Падишалыгъына кирип оламаз, – дей.
6. – Беденден догъгъан бедендир, Рухтан догъгъан исе Рухтыр.
7. «Сизлер юкъарыдан догъмакъ керексиз», дегениме шашма.
8. Ель истеген еринде эсе. Онынъ давушыны эшитсенъ де, къайсы тарафтан келип, къайсы тарафкъа кетеджегини бильмейсинъ. Рухтан догъгъан эр бир адам да бойледир, – деди.
9. – Бу шей насыл олмакъ мумкюн? – деп сорай Никодим.
10. Иса онъа джевап берип:– Сен Исраильнинъ оджасы олып, буны бильмейсинъми?
11. Санъа керчектен догърусыны айтам: биз бильгенимизни айтамыз, корьгенимиз акъкъында шаатлыкъ этемиз. Лякин сиз бизим шаатлыгъымызны къабул этмейсиз.
12. Эгер сиз ердеки шейлер акъкъында айткъаныма инанмасанъыз, коктеки шейлер акъкъында айткъаныма насыл инанаджакъсыз? – дей.
13. – Ич бир кимсе коктен тюшмеген ве кокке чыкъмагъан, тек Инсан Огълу.
14. Муса сахрада йыланны юкъарыгъа насыл котерген олса, Инсан Огълуны да юкъарыгъа бойле котереджеклер,
15. ве сонъунда Онъа инангъан эр бир адам гъайып олмайджакъ, лякин эбедий омюрни аладжакъ.
16. Чюнки Алла дюньяны ойле севди ки, Озюнинъ бирден-бир Огълуны берди, Онъа инангъан эр бир адам гъайып олмасын, лякин эбедий омюрни алсын.
17. Алла Огълуны, дюньяны суд этмек ичюн дегиль, лякин дюнья Онынъ ярдымынен къуртулсын деп, ёллады.
18. Онъа иман эткен адам суд этильмейджек. Иман этмеген адам исе энди суд этильген эди, чюнки о, Алланынъ бирден-бир Огълунынъ адына иман этмеген.
19. Мына бу суд: дюньягъа ярыкъ кельген олса да, адамлар къаранлыкъны ярыкътан зияде севдилер, чюнки оларнынъ япкъан ишлери яманлыкъ эди.
20. Ким ярамайлыкъ япып юрсе, ярыкътан нефретлене, ве, яман ишлери ачыкъ олмасын деп, ярыкъкъа якъынлашмай.
21. Акъикъатнен яшагъан эр ким исе, ишлери белли олсун деп, ярыкъкъа якъынлаша, чюнки олар Алланынъ истегине коре япылгъан эдилер.
22. Бундан сонъ Иса шегиртлеринен берабер Еудие мемлекетине кетти. О ерде оларнен къала ве адамларны сувгъа батырып чыкъара эди.
23. Ягъя да Салим якъынларында олгъан Айнон деген ерде халкъны сувгъа батырып чыкъара эди, чюнки о ерде сув чокъ эди. Адамлар Ягъягъа келе, о исе оларны сувгъа батырып чыкъара эди.
24. Ягъя о вакъыт даа зиндангъа ташланмагъан эди.
25. Бир кунь Ягъянынъ шегиртлери бир еудийнен элялланув адетлери акъкъында давалаша башлады.
26. Олар Ягъянынъ алдына барып:– Равви! Шу адам, О сеннен берабер Иордан озенининъ башкъа тарафында олгъан; сен О акъкъында шаатлыкъ бергенсинъ. Шимди О да халкъны сувгъа батырып чыкъара, эр кес де Онъа бара, – дедилер.
27. Ягъя джевап берип:– Эгер коктен берильмесе, адам ич бир шей алып оламай.
28. «Мен Месих дегилим, тек Онынъ огюнден ёлланылгъаным», – дегениме озюнъиз шаатсыз.
29. Келинни аладжакъ адам – киевдир. Лякин киевнинъ янында тургъан ве оны динълеген досту киевнинъ сесини эшитип пек къувана. Мен де бойле бутюнлей къуванам.
30. О менден буюк олмакъ, манъа исе Ондан уфакъ олмакъ керек.
31. Юкъарыдан кельген эр кестен устюндир. Ерден пейда олгъан ерге аиттир ве ерден лаф эте. Коктен кельген исе эр кестен устюндир.
32. О, корьгени ве эшиткени акъкъында шаатлыкъ япа, амма ич кимсе Онынъ шаатлыгъыны къабул этмей.
33. Онынъ шаатлыгъыны къабул эткен адам исе Алланынъ акълыгъыны тасдыкълай.
34. Алла ёллагъан адам Алланынъ сёзлерини айта, чюнки Алла Озь Рухуны аджымайып бере.
35. Баба Огълуны севе, О, эр шейни Онынъ къолуна берди.
36. Алланынъ Огълуна иман эткен адам эбедий омюрге саиптир. Огъулнынъ сёзюни тутмагъан адам исе омюрни корьмейджек, лякин Алланынъ гъазабы астында къала, – деди.

John IV
1. Иса, Ягъядан чокъ адамны сувгъа батырып чыкъара ве шегиртлерини арттыра эди. Бу хабер фериселернинъ къулагъына барып еткени Исагъа белли олды.
2. (Аслында, Иса Озю халкъны сувгъа батырып чыкъармай эди, буны Онынъ шегиртлери япа эдилер.)
3. Иса шуны билип, Еудиеден кетти ве кене Галилеягъа ёл алды.
4. Ёлда О, Самарие топрагъындан кечмек керек эди.
5. Шунынънен, О, Самариенинъ Сихар деген шеэрине кельди. Бу шеэр Якъуп озь огълу Юсуфкъа берген топракъкъа якъын эди.
6. Якъупнынъ чокърагъы да о ерде эди. Иса ёлдан ёрулып, раатланмакъ ичюн къуюнынъ янына отурды. Къарарнен уйле вакъты эди.
7. Шу вакъыт самариели бир къадын сув чекмеге келе. Иса онъа:– Манъа ичмеге сув берсе, – дей.
8. Исанынъ шегиртлери исе аш сатын алмакъ ичюн шеэрге кеткен эдилер.Самариели къадын:
9. – Сен еудий олып, насыл ола да, менден, самариели бир къадындан сув сорайсынъ? – дей, чюнки еудийлер самариелернен мунасебетте булунмай эдилер.
10. Иса къадынгъа джевап берип:– Эгер сен Алланынъ бахшышыны ве «Манъа ичмеге сув берсе», дегенининъ ким олгъаныны бильсенъ, сен озюнъ Ондан сув истер эдинъ ве О санъа тири сув берир эди, – деди.
11. – Эфендим! – дей къадын. – Сенде сув алмагъа къопкъа ёкъ, къую исе терен. Бу тири сувны къаерден чекесинъ?
12. Бу къуюны бизге бабамыз Якъуп берген, о озю, балалары ве айванлары да ондан сув ичкенлер. Сен ондан буюксинъми, аджеба?
13. Иса къадынгъа шойле джевап берип:– Бу сувны ичкен адам кене сувсайджакъ.
14. Лякин ким Мен береджек сувны ичсе, ич бир вакъыт сувсамайджакъ. Мен береджек сувны ичкен адамнынъ ичинде эбедий омюрге ынтылгъан чокъракъ пейда оладжакъ, – деди.
15. – Эфендим, бу сувдан манъа да бер, мен де энди сувсамайып, бу ерге сув чекмеге кельмейим, – дей къадын.
16. – Барып акъайынъны бу ерге чагъырып кель, – дей Иса.
17. – Акъайым ёкъ, – деди къадын.– «Акъайым ёкъ», деп сен догърусыны айттынъ, – дей Иса.
18. – Сен беш кере акъайгъа чыкъкъансынъ, шимди сеннен яшагъан адам исе акъайынъ дегиль. Буны сен догъру айттынъ!
19. – Эфендим, мен корем ки, Сен пейгъамберсинъ, – дей къадын.
20. – Баба-деделеримиз бу дагъ устюнде табынгъанлар. Амма сиз: «Табынгъан ер Ерусалимде», – дейсиз.
21. Иса онъа:– Манъа инан, къадын! Ойле бир вакъыт келеята ки, Бабагъа не бу дагъда, не Ерусалимде табынаджакъсыз, – дей.
22. – Сиз неге табынгъанынъызны бильмейсиз, биз исе неге табынгъанымызны билемиз, чюнки къуртулыш еудийлернинъ ярдымынен келир.
23. Амма ойле заман келеята ве энди кельген ки, акъикъий табынгъанлар Бабагъа Рухнен ве акъикъатнен табынаджакълар. Баба Озюне бойле табынгъанларны къыдыра.
24. Алла – Рухтыр, ве Онъа табынгъанлар Рухнен ве акъикъатнен табынмакъ кереклер.
25. Къадын Исагъа:– Билем ки, Месих келеята. (Демек, Христос.) О кельгенде, эр шейни бизге анълатып береджек, – дей.
26. Иса къадынгъа:– Сеннен лаф эткен Мен – Одырым, – дей.
27. О дакъкъасы Исанынъ шегиртлери къайтып келелер. Онынъ бир къадыннен лаф эткенине шаштылар. Лякин ич бири: «Ондан не истейсинъ?» я да: «Онен не акъкъында лаф этесинъ?» – деп сорамады.
28. Къадын исе савутыны шу ерде къалдырды да, шеэрге барып, адамларгъа:
29. – Барынъыз да, мен япкъан бутюн ишлеримни айтып берген адамны корюнъиз! Бельки О, Месихтир? – деди.
30. Адамлар шеэрден чыкъып, Исанынъ алдына барып башладылар.
31. Шу арада шегиртлери:– Равви, аш ашаса, – деп Исаны чагъыра эдилер.
32. Амма Иса оларгъа:– Меним башкъа ашым бар, сиз оны бильмейсиз, – деди.
33. Шегиртлер озьара:– Бельки, бириси Онъа аш кетиргендир? – дедилер.
34. Иса исе оларгъа шай деди:– Меним ашым – Мени Ёллагъаннынъ ирадесини беджермек ве Онынъ ишини битирмектир.
35. Сиз: «Ормакъ вакътына даа дёрт ай бар», – демейсизми? Энди сизге айтам: козьлеринъизни котерип, тарлаларгъа бакъынъыз. Ашлыкъ чокътан агъарып, ормакъ ичюн азыр тура!
36. Оракъчы иш акъкъыны ала ве эбедий омюр берекетини джыя. Бойледже, сачкъан адам оракъчынен берабер къуваналар.
37. «Бириси сача, башкъасы ора», деген аталар сёзю шу вазиетте догърудыр.
38. Мен сизни озюнъиз замет чекмеген берекетни ормагъа ёллайым. Башкъалары замет эткен эди, сиз исе оларнынъ заметине къошасынъыз.
39. О шеэрде яшагъан бир талай самариелилер Исагъа иман эттилер, чюнки олар къадыннынъ, «Мен япкъан ишлеримнинъ эписини айтып берди», деген шаатлыгъына инангъан эдилер.
40. Бойледже, самариелилер Исанынъ алдына келип, оларда къалмасыны истедилер, ве О эки кунь о ерде къалды.
41. Исанынъ сёзюни эшитип, даа да чокъ адамлар иман этти.
42. Олар къадынгъа:– Энди иман эткенимиз сенинъ айткъанынъ ичюн дегиль. Озюмиз эшиттик ве билемиз ки, бу – керчектен де дюньянынъ Къуртарыджысыдыр, – дедилер.
43. Эки кунь кечкен сонъ, Иса о ерден Галилеягъа кетти.
44. О, Озю: «Пейгъамбер озь ветанында урьметсиз къала», – деген эди.
45. Галилеягъа кельгенде исе, галилеялылар Оны яхшы къабул эттилер, чюнки олар Ерусалимдеки байрамгъа барып, о ерде Исанынъ бутюн япкъан ишлерини корьген эдилер.
46. Сонъ Иса кене Галилеянынъ Кана шеэрчигине кельди. Анда О, сувны шарапкъа чевирген эди.Кафарнаум шеэринде исе огълу хаста олгъан бир падишанынъ мемуры бар эди.
47. Бу адам Исанынъ Еудиеден Галилеягъа къайткъаныны эшитип, Онынъ алдына барды ве олюм тёшегинде яткъан огълуны келип тедавийлемеси ичюн Исагъа ялварды.
48. – Сиз аджайип шейлер ве бельгилерни корьмегендже инанмайджакъсыз! – деди онъа Иса.
49. – Эфендим, – деди Онъа падишанынъ мемуры, – огъланчыгъым ольмезден эвель, етип кель!
50. – Эвинъе бар, огълунъ сагъ-селямет оладжакъ, – дей Иса.О адам Исанынъ айткъанына инанып, кетти.
51. О, даа ёлда олгъанда, къуллары оны къаршылап:– Баланъ сагъ-селямет! – дедилер.
52. О:– Саат къачта алы енгиллешти? – деп сорады.– Тюневин саат бирде сыджагъы тюшти, – деди къуллар.
53. Баланынъ бабасы, Иса онъа: «Огълунъ сагъ-селямет оладжакъ», дегени шу вакъыт олгъаныны анълады. О озю ве бутюн эв халкъы Исагъа иман эттилер.
54. Бу Исанынъ Еудиеден Галилеягъа келип косьтерген экинджи бельгиси эди.

John V
1. Бундан сонъ еудийлернинъ бир байрамы олды, ве Иса Ерусалимге барды.
2. Ерусалимнинъ Къойлар Къапусы янында еудийдже Бетзата деген беш софалы бир хавуз бар эди.
3. Бу софаларда пек чокъ хаста, кёр, топал ве паралич ургъан адамлар ята эдилер.
4. Бу ерде 38 йыл девамында хаста олып яткъан бир адам бар эди.
5. Иса онынъ яткъаныны корьди, чокъ вакъыттан берли хаста олгъаныны бильди де, ондан:– Сагъ олмагъа истейсинъми? – деп сорады.
6. Хаста Исагъа джевап берип:– Эфендим! Сув чалкъангъанда, мени хавузгъа тюшюрген адам ёкъ. Мен баргъандже, башкъасы менден эвель тюше, – деди.
7. – Еринъден тур, тёшегинъни алып бар! – деди Иса хастагъа.
8. О исе, шу ань сагъ олды. Тёшегини алып, юрип кетти.О кунь раатлыкъ куню эди.
9. Шунынъ ичюн еудийлер сагъ олгъан адамгъа:– Бугунь раатлыкъ куню. Санъа тёшегинъни алып кетирмеге мумкюн дегиль! – дедилер.
10. – Мени тедавийлеген адам манъа: «Тёшегинъни алып бар», деди, – джевап берди о адам.
11. – «Тёшегинъни алып бар», деген адам ким? – деп сорадылар олар ондан.
12. Сагъ олгъан адам исе Онынъ ким олгъаныны бильмей эди. О ерде халкъ чокълугъы себебинден Иса андан кимсеге дуйдурмайып кеткен эди.
13. Сонъ Иса о адамны Алланынъ Сарайында тапты.– Мына, сен сагъ олдынъ. Энди гуна япма, ёкъса санъа даа да бетер шей оладжакъ, – деди онъа.
14. Бу адам барып, оны тедавийлеген Иса олгъаныны еудийлерге бильдирди.
15. Бунынъ ичюн еудийлер Исаны къувалап башладылар, чюнки О, бойле ишлерни раатлыкъ кунюнде япа эди.
16. Амма Иса оларгъа шойле деди:– Меним Бабам шимдигедже чалышмакъта, Мен де чалышмакътам, – деди.
17. Шунынъ ичюн еудийлер Исаны ольдюрмек ичюн, даа чокъ арекет эттилер. Чюнки О, раатлыкъ кунюни бозгъанындан гъайры Аллагъа «Бабам» дей эди, шунынънен Озюнинъ Аллагъа тенъ олгъаныны косьтере эди.
18. Иса оларгъа къаршы чыкъып, шай деди:– Сизге керчектен догърусыны айтам: Огъул Бабасынынъ япкъан ишлерини корьмегендже, Озю ич бир шей япалмаз. Бабасы не япса, Огълу да тамам шу шейлерни япа.
19. Чюнки Баба Огълуны севе ве Озю япкъан эр шейни Огълуна косьтере. О, сизни шашыртып, бундан да буюк шейлерни косьтереджек.
20. Баба насыл этип олюлерни тирильтсе ве оларгъа аят берсе, Огъул да кимни истесе, оны тирильте.
21. Баба ич кимсени суд этмей, лякин суд этмеге акъкъыны бутюнлей Огълуна берди.
22. Шунынъ ичюн, эр кес Бабаны урьмет эткени киби, Огълуны да ойле урьмет этсинлер. Огъулны урьмет этмеген адам Оны ёллагъан Бабаны да урьмет этмей.
23. Сизге керчектен догърусыны айтам: Меним сёзлеримни динълеген ве Мени Ёллагъангъа иман эткен адам эбедий аятны ала. О, суд этильмейджек, лякин энди олюмден аяткъа кечкендир.
24. Сизге керчектен догърусыны айтам: ойле заман келеята ве энди кельди ки, олюлер Алла Огълунынъ сесини эшитеджек ве Онынъ сесини эшиткенлер тири оладжакълар.
25. Чюнки Алланынъ Озю аят чокърагъы олгъаны киби, Огълуна да аят чокърагъы олмагъа ёл берди.
26. Баба суд этмек акъкъыны да Огълуна берген, чюнки О – Инсан Огълудыр.
27. Бунъа шашманъыз, чюнки ойле заман келеята ки, мезарлыкъта олгъанларнынъ эписи Онынъ сесини эшитеджек
28. ве тышарыгъа чыкъаджакълар. Яхшылыкъ япкъанлар тирилип, эбедий омюрни аладжакълар, ярамайлыкъ япкъанлар исе тирилип, судкъа кетеджеклер.
29. Мен Озь-Озюмден ич бир шей япып оламайым. Насыл эшитсем, ойле суд этем ве Меним судым адалетлидир. Чюнки Мен Озь ирадемни дегиль, Мени Ёллагъаннынъ ирадесини беджермеге истейим.
30. Эгер Озюм акъкъымда Мен Озюм шаатлыкъ япсам, шаатлыгъым керчек дегиль.
31. Меним акъкъымда шаатлыкъ япкъан башкъасы бар ве билем ки, Онынъ Меним акъкъымда шаатлыгъы керчектир.
32. Сиз Ягъянынъ алдына адам ёлладынъыз, ве о акъикъаткъа шаатлыкъ этти.
33. Мен Озюм инсанларнынъ шаатлыгъыны къабул этмейим, лякин сиз буны эшитип къуртулсын деп, Мен буны айтам.
34. Ягъя – къандиль, о, яна ве нур сача эди. Сиз исе онынъ ярыгъында аз олса да, къуванмакъ истединъиз.
35. Амма Менде Ягъя япкъан шаатлыкътан даа буюк шаатлыкъ бар. Чюнки Бабам Манъа беджермек ичюн берген ишлерини Мен бугунь япаятам. Шу ишлернинъ озьлери Меним акъкъымда, Мени Бабам ёллагъанына шаатлыкъ этелер.
36. Мени ёллагъан Бабамнынъ Озю де Меним акъкъымда шаатлыкъ эткендир. Сиз Онынъ сесини ич бир вакъыт эшитмединъиз, къыяфетини де корьмединъиз.
37. Онынъ Сёзю де юрегинъизде яшамай, чюнки О ёллагъан Инсангъа инанмайсыз.
38. Сиз Мукъаддес Языларны дикъкъатнен огренесиз, чюнки оларнынъ ярдымынен эбедий аятны алмагъа тюшюнесиз. Бу Язылар исе Меним акъкъымда шаатлыкъ этелер.
39. Амма сиз эбедий аятны алмакъ ичюн Манъа кельмеге истемейсиз.
40. Мен адамлардан шерефни къабул этмейим.
41. Лякин сизни билем: юреклеринъизде Аллагъа севги ёкъ.
42. Мен Бабамнынъ адындан кельдим, лякин сиз Мени къабул этмейсиз. Озь адындан келеджек башкъасыны къабул этерсиз.
43. Сиз бир-биринъизден шереф алмагъа бегенесиз, лякин бирден-бир Алланынъ шерефини къазанмагъа арекет этмейсиз. Шу алда насыл этип иман этеджексиз?
44. Мен сизни Бабамнынъ алдында къабаатларым, деп тюшюнменъиз. Сиз Мусагъа умют этесиз, ве о озю сизни къабаатлайджакъ.
45. Эгер Мусагъа инангъан олсанъыз, Манъа да инаныр эдинъиз, чюнки о Меним акъкъымда язгъан эди.
46. Мусанынъ язгъанларына инанмасанъыз, Меним сёзлериме насыл инанаджакъсыз?

John VI
1. Бундан сонъ Иса Галилея голюнинъ (Тиберия голюнинъ) башкъа ялысына кетти.
2. Онынъ пешинден чокъ адам юре эди, чюнки олар Исанынъ хасталаргъа япкъан аджайип ишлерини корьмеге истей эдилер.
3. Иса дагъгъа чыкъып, о ерде озь шегиртлеринен отурды.
4. Еудийлернинъ Песах Байрамы якъынлаша эди.
5. Иса бакъып, чокъ халкъ топлашып Онынъ тарафына келеяткъаныны корьди. О, Филиптен:– Бу адамларны тойдурмакъ ичюн къайдан отьмек сатын алайыкъ? – деп сорады.
6. Иса бу сёзлерни оны сынамакъ ичюн айтты, Озю исе не япаджагъыны биле эди.
7. – Бир чувал акъчагъа отьмек сатын алсакъ биле, оларнынъ эр бирине аз-аз етмейджек! – деп джевап берди Филип.
8. О вакъыт шегиртлеринден бири, Симон Пётрнынъ къардашы Андрей Исагъа:
9. – Бу ерде бир огъланда беш арпа отьмек ве эки балыкъ бар, лякин бу къадар адам ичюн о недир? – деди.
10. – Адамларны ерге отуртынъыз, – деди Иса.О ерде чокъ от бар эди. Адамлар ерге отурдылар. Анда акъайларнынъ сайысы беш бинъге якъын эди.
11. Иса отьмеклерни алып, шукюр этти де, отургъанларгъа, ким не къадар истесе, даркъатты. Бойледже, балыкъларны да даркъатты.
12. Адамлар ашап тойгъан сонъ, Иса Озь шегиртлерине:– Къалгъан кесеклерни джыйып алынъыз, ич бир шей ёкъ олмасын, – деди.
13. Шегиртлер, адамлар ашагъан беш арпа отьмегинден къалгъан кесеклерни джыйып, он эки сепет толдурдылар.
14. Адамлар, Иса косьтерген бельгини корип:– Керчектен де, бу – дюньягъа келеяткъан Пейгъамбердир, – дедилер.
15. Иса исе, адамлар келип, Оны тутмагъа ве падиша япмагъа истегенлерини билип, кене бир Озю дагъгъа котерильди.
16. Акъшам олгъан сонъ, Исанынъ шегиртлери голь боюна бардылар.
17. Къайыкъкъа минип, гольнинъ о бир тарафындаки Кафарнаум шеэрине ёл алдылар. Энди къаранлыкъ тюшкен, Иса исе даа оларнынъ алдына кельмеген эди.
18. Кучьлю ель котерилип, гольнинъ сувларыны далгъаландырды.
19. Олар ялыдан дёрт-беш километр узакълашкъан сонъ, голь устюнден юрген, къайыкъкъа якъынлашкъан Исаны корьдилер ве пек къоркътылар.
20. – Бу – Меним! Къоркъманъыз! – деди оларгъа Иса.
21. Олар Исаны къайыкъкъа алмагъа истедилер, ве шу ань къайыкъ олар бараджакъ ялыгъа етти.
22. Эртеси куню гольнинъ башкъа тарафында къалгъан халкъ о ерде олгъан къайычыкътан гъайры къайыкъ олмагъаныны, ве Иса шегиртлеринен берабер къайыкъкъа минмегенини, шегиртлери ялынъыз озьлери кеткенлерини корьди.
23. О вакъыт Тибериядан башкъа къайыкълар кельди. Олар, Рабби шукюр эткен отьмекни халкъ ашагъан ерге якъын эди.
24. Халкъ, не Исанынъ, не шегиртлерининъ о ерде олмагъанларыны корип, къайыкъларгъа минип, Исаны къыдырып Кафарнаумгъа кельдилер.
25. Оны гольнинъ о бир тарафында тапып:– Равви, Сен бу ерге не вакъыт кельдинъ? – деп сорадылар.
26. Иса оларгъа шойле джевап берди:– Сизге керчектен догърусыны айтам: сиз Меним бельгилеримни корьгенинъиз ичюн дегиль, лякин отьмек тойгъандже ашагъанынъыз ичюн Мени къыдырасыз.
27. Сиз кечип-кетеджек аш ичюн дегиль, эбедий омюрге етеджек аш ичюн чалышынъыз. Оны сизге тек Инсан Огълу берип олур, чюнки Алла-Баба Озь разылыкъ муурини Онъа басты.
28. Халкъ Исадан:– Алла ичюн насыл ишлер япып беджермек керекмиз? – деп сорады. Иса:
29. – Алла ичюн бойле иш япмакъ керек: Онынъ Ёллагъанына иман этмектир, – деди.
30. – Биз корейик ве иман этейик деп, насыл бельги косьтереджексинъ? Не иш беджереджексинъ? – деди халкъ.
31. – «Ашамакъ ичюн оларгъа коктен отьмек ягъдырды», язылгъаны киби, баба-деделеримиз сахрада маннаны ашай эдилер.
32. Иса оларгъа:– Сизге керчектен догърусыны айтам: сизге коктен отьмекни берген киши Муса дегиль эди. Лякин Меним Бабам сизге коктен акъикъий отьмекни бере.
33. О – Алла берген отьмек. О, коктен тюше ве дюньягъа омюр багъышлай, – деди.
34. Олар:– Эфенди, бойле отьмекни бизге эр вакъыт берип тур! – деди Исагъа.
35. Иса исе оларгъа:– Аят отьмеги – Мендирим. Манъа кельген адам ич бир вакъыт ач къалмаз, Манъа иман эткен адам ич бир вакъыт сувсамаз.
36. Лякин Мен сизге айткъан олсам да, Мени корьген олсанъыз да, иманынъыз даа ёкъ.
37. Бабам Манъа берген эр бир адам Манъа келеджек. Манъа келеджек адамны исе ич бир вакъыт къувып чыкъармам.
38. Чюнки Мен Озь ирадемни дегиль, Мени ёллагъан Бабамнынъ ирадесини беджермек ичюн коктен тюштим.
39. Мени Ёллагъаннынъ ирадеси исе – Онынъ Манъа берильген адамларындан ич бирини джоймамакъ ве сонъки кунюнде эр бирини тирильтмектир.
40. Бабамнынъ ирадеси даа шунда ки, Онынъ Огълуны корьген ве Онъа иман эткен эр бир адам эбедий омюрни алсын. Мен исе оларны сонъки куньде тирильтеджем, – деди.
41. Сонъ еудийлер Исагъа къаршы мырылдап башладылар, чюнки О: «Мен коктен тюшкен отьмек олам», деген эди. Олар:
42. – Бу Юсуфнынъ огълу Иса дегильми? Биз Онынъ бабасыны да, анасыны да танымаймызмы? Сонъ О: «Мен коктен тюштим», деп насыл айта билир? – дей эдилер.
43. – Озьара мырылдаманъыз! – деди оларгъа Иса.
44. – Мени ёллагъан Бабам адамларны джельп эте. Олардан гъайры Манъа ич бир кимсе келип оламаз. Манъа кельген адамны исе сонъки куньде тирильтеджем.
45. Пейгъамберлернинъ Языларында язылгъаны киби: «Алла оларнынъ эписини огретеджек». Бабамны эшиткен ве Ондан огренген эр бир адам Манъа келе.
46. Чюнки Алладан Кельгенден гъайры ич бир адам Бабаны корьмеди. Тек О, Бабаны корьди.
47. Сизге керчектен догърусыны айтам: Манъа иман эткен эр ким эбедий аяткъа саиптир.
48. Мен – аят отьмеги олам.
49. Бабаларынъыз сахрада маннаны ашаса да, ольдилер.
50. Амма коктен кельген отьмек ойле дегиль: оны ашагъан адам ольмейджек.
51. Мен – коктен кельген тири отьмек олам. Бу отьмекни ашагъан адам эбедий яшайджакъ. Мен береджек отьмек – Озь беденимдир, оны дюньягъа аят багъышламакъ ичюн береджем.
52. О вакъыт еудийлер:– Бу адам Озь беденини бизге ашамагъа насыл этип бере билир? – деп озьара давалашып башладылар.
53. Иса оларгъа шай деди:– Сизге керчектен догърусыны айтам: эгер Инсан Огълунынъ беденини ашамасанъыз ве Онынъ къаныны ичмесенъиз, сизде аят олмаз.
54. Меним беденимни ашагъан ве къанымны ичкен адамда эбедий аят бар, Мен оны сонъки куньде тирильтеджем.
55. Меним беденим – акъикъий аш, къаным – акъикъий ичимликтир.
56. Беденимни ашагъан ве къанымны ичкен адам Менде яшай, Мен де онда яшайым.
57. Тири Баба Мени ёллады, ве Мен Бабамнынъ ярдымынен яшайым. Бойле де, Мени ашайджакъ адам да Меним ярдымымнен яшайджакъ.
58. Коктен тюшкен отьмек будыр. О, бабаларынъыз ашагъан отьмекке ошамай. Олар оны ашаса да, ольдилер. Бу отьмекни ашайджакъ адам исе эбедий яшайджакъ.
59. Иса бу сёзлерни Кафарнаумдаки синагогада адамларны огреткен вакъытта айтты.
60. Онынъ чокъ шегиртлери бу лафларны эшитип:– Сёзлеринъ пек къыйындыр! Оларны ким динълейджек? – дедилер.
61. Иса ичинде, шегиртлерининъ мырылдагъаныны билип:– Сёзлерим сизни ёлдан урамы?
62. Я Инсан Огълунынъ бундан эвель олгъан ерине котерильгенини корьсенъиз, не оладжакъ?
63. Рух аятны багъышлай, беден исе ич бир файда кетиралмай. Меним сизге айткъан сёзлерим – Рух ве аяттыр.
64. Лякин аранъызда имансыз къалгъанлар да бар, – деди. Ким имансыз олгъанларыны ве ким Оны сатаджагъыны Иса башындан биле эди.
65. – Шунынъ ичюн де Мен: «Бабам ёл бермесе, ич кимсе Манъа келип оламаз», дегеним, – деди О.
66. Бундан сонъ чокъ шегиртлери арткъа къайтты ве энди Исанынъ пешинден юрмей эдилер.
67. Иса он эки шегиртинден:– Сиз де кетмеге истейсизми? – деп сорады.
68. – Рабби, – деди Симон Пётр. – Биз кимге барайыкъ? Сенде эбедий аятнынъ сёзлери бар.
69. Биз инандыкъ ве бильдик ки, Сен – Алланынъ Азизи оласынъ.
70. Иса оларгъа деди:– Сизни он эки этип сайлагъан Озюм дегильми? Лякин аранъыздан бири – Иблистир.
71. Иса буны Симон Искариот огълу Иуда акъкъында айтты. О, он эки шегирттен бири олып, Исаны сатаджакъ эди.

John VII
1. Бундан сонъ Иса Галилея топрагъында юре эди. Иса Еудие топрагъына бармагъа истемей эди, чюнки еудийлер Оны ольдюрмеге чаресини къыдыра эдилер.
2. Еудийлернинъ Чалаш Байрамы якъынлаша эди.
3. Исанынъ къардашлары Онъа:– Бу ерден чыкъып, Еудиеге бар, шегиртлеринъ япкъан ишлеринъни корьсюнлер.
4. Белли олмагъа истеген ич бир адам гизли ишлер япып юрмей! Сен бу ишлерни япсанъ, Озюнъни дюньягъа косьтер, – дедилер.
5. Къардашлары биле Онъа инанмай эдилер.
6. Иса оларгъа шойле деди:– Меним вакътым даа кельмеди. Лякин сиз ичюн эр вакъыт келише.
7. Дюнья сизден нефретленип оламай, лякин Мени кореджек козю ёкъ. Чюнки Мен онъа къаршы ве онынъ ишлери яман олгъанына шаатлыкъ этем.
8. Сиз озюнъиз байрамгъа барынъыз. Мен шимди бу байрамгъа бармайджам, чюнки Меним вакътым даа кельмеди.
9. Шу сёзлерни айтып, Иса Галилеяда къалды.
10. Исанынъ къардашлары байрамгъа кеткен сонъ, О, Озю де анда барды. Амма ачыкъ дегиль, гизленип барды.
11. Еудий башлыкълары байрамда Исаны къыдыра эдилер ве: «О адам къайда?» – деп сораштыра эдилер.
12. Халкъ арасында Иса акъкъында чокъ мырылдагъанлар бар эди. Базылары: «О, яхшы адам», – дей эдилер, башкъалары: «Ёкъ! О, халкъны ёлдан ура», – дей эдилер.
13. Лякин еудий башлыкъларындан къоркъкъанлары ичюн, О акъкъында ич кимсе ачыкъ лаф этмей эди.
14. Байрамнынъ ярысы кечкенде, Иса Алланынъ Сарайы азбарына кирип, халкъны огретмеге башлады.
15. О вакъыт еудийлернинъ башлыкълары:– Бу адам бир ерде окъумагъан олса, Мукъаддес Языларны о къадар яхшы къайдан бильди? – деп, шаша эдилер. Иса оларгъа джевап берип, шойле деди:
16. – Мен огреткен шейлерим Меним дегиль, лякин Мени Ёллагъанындандыр.
17. Ким Онынъ ирадесини беджермеге истесе, бу огретюв Алладанмы, я да Мен Озюмден айткъанымны, биледжектир.
18. Ким озь адындан лаф этсе, озюне шурет истей. Ким Оны Ёллагъангъа шурет истесе, О, акъикъийдир, ве Онынъ юрегинде инсафсызлыкъ ёкъ.
19. Муса сизге Къанунны бермедими? Лякин ич биринъиз Къанунны беджерип яшамай. Не ичюн Мени ольдюрмеге чаресини къыдырасыз?
20. – Сени джин ургъан! Ким Сени ольдюрмеге чаресини къыдыра? – деди халкъ.
21. Иса исе Озь лафыны девам этип:– Мен бир аджайип иш яптым, эпинъиз бунъа шаштынъыз.
22. Муса сизге сюннет адетини берген, сиз исе раатлыкъ кунюнде огълан баланы сюннет этесиз. (Сюннет аслы Мусадан дегиль, баба-деделерден къалгъан адеттир.)
23. Мусанынъ Къануны бозулмасын деп, раатлыкъ куню огълан бала сюннет этильсе, не ичюн Манъа, раатлыкъ куню адамны бутюнлей тедавийлегеним ичюн ачувланасыз?
24. Корюнюшине коре суд этменъиз, лякин адалетли суд этинъиз, – деди.
25. О вакъыт базы ерусалимлилер айтып башладылар:– Олар ольдюрмеге чаресини къыдыраяткъан адам бу дегильми?
26. Мына О, ачыкътан-ачыкъ лаф эте, ве Онъа къаршы ич кимсе ич бир шей айтмай. Бельки башлыкълар Онынъ акъикъий Месих олгъаныны бильгендирлер?
27. Амма, Онынъ къаерден олгъаныны эпимиз билемиз. Месих кельгенде исе, Онынъ къаерден олгъаныны ич кимсе бильмейджек.
28. Сонъ Сарай азбарында огреткен Иса къычырды:– Сиз Мени де, къаерден олгъанымны да билесиз! Лякин Мен Озь-Озюмден кельмедим. Мени Ёллагъан акъикъийдир, лякин сиз Оны бильмейсиз.
29. Мен исе Оны билем, чюнки Мен Онынъ алдындан кельдим, Мени О ёллагъан.
30. Сонъ Исаны якъаламагъа истедилер. Амма ич кимсе Онъа тиймеди, чюнки Онынъ вакъты даа кельмеген эди.
31. Халкънынъ чокъусы исе Онъа иман этти. Олар:– Месих кельгенде, бу адам косьтерген бельгилерден чокъча бельги косьтермез экенми? – дей эдилер.
32. Фериселер Иса акъкъында халкънынъ мырылдагъаныны эшитти. Баш руханийлер ве фериселер Исаны якъаламакъ ичюн Сарай аскерлерини ёлладылар.
33. Иса оларгъа:– Мен сизнен чокъ вакъыт олмайджам. Мени Ёллагъаннынъ янына къайтып бараджам.
34. Сиз Мени къыдыраджакъсыз, лякин тапып оламайджакъсыз. Мен оладжакъ ерге де барып оламайджакъсыз, – деди.
35. О вакъыт еудийлер:– О къайда бараджакъ экен де, биз Оны тапалмайджакъмыз? – дедилер озьара. – Бельки О, юнанлар арасында даркъалып кеткен еудийлерге барып, юнанларны огретмеге истейдир?
36. «Сиз Мени къыдыраджакъсыз, лякин тапып оламайджакъсыз. Мен оладжакъ ерге де барып оламайджакъсыз», деген сёзлерининъ манасы недир?
37. Байрамнынъ сонъки, энъ улу кунюнде Иса турды да, къычырып:– Ким сувсагъан олса, Манъа келип ичсин.
38. Манъа иман эткеннинъ ичинден, Языда айтылгъаны киби, «Онынъ ичинден тири сув озенлер олып акъаджакъ», – деди.
39. Иса буны Мукъаддес Рух акъкъында айтты. Исагъа иман эткенлер Рухны якъын арада аладжакъ эдилер. О вакъыт Рух даа берильмеген эди, чюнки Иса даа шуретини алмагъан эди.
40. Халкъ арасындан базылары бу сёзлерни эшитип:– Акъикъатен, бу адам – анавы Пейгъамбердир, – дедилер.
41. Башкъалары:– Бу Месих, – дегенде, даа башкъалары:– Месих Галилеядан келип олурмы?
42. Языда, Месих Давутнынъ союндан, О, Давутнынъ юрту – Вифлеемден чыкъып келеджек, деп язылмагъанмы? – дедилер.
43. Бойлеликнен, Иса ичюн халкъ арасында къавгъа чыкъты.
44. Базылары Оны якъаламагъа истедилер, амма ич кимсе Онъа къол котермеди.
45. О вакъыт Сарай аскерлери руханийлер ве фериселернинъ алдына къайтып кельдилер.– Сиз не ичюн Оны алып кельмединъиз? – деп сорадылар.
46. – Ич бир вакъыт ич кимсе бу Адам киби лаф этмеген! – деди аскерлер.
47. – О, сизни де ёлдан ургъан! – деди фериселер.
48. – Башлыкълар я да фериселерден бириси Онъа иман эткенми?
49. Лякин Къанунны бильмеген бу адам сюрюси лянет олсун!
50. Фериселерден бири Никодим, эвель Исагъа кельген адам, оларгъа шай деди:
51. – Къанунымызгъа коре, башта адамны эшитмек ве онынъ ишини бильмек, сонъ исе оны суд этмек керек.
52. – Я сен де Галилеядан оласынъмы? Яхшы тюшюнип бакъ, Галилеядан Пейгъамбер чыкъмайджагъыны биледжексинъ, – дедилер онъа.
53. Бундан сонъ эписи эв-эвлерине даркъалып кеттилер.

John VIII
1. Иса исе Зейтюн дагъына кетти.
2. Саба эрте О, кене Сарай азбарына къайтып кельди. Бутюн халкъ Онынъ алдына кельди, О исе отурып, адамларны огретмеге башлады.
3. Шу арада Къанун оджаларынен фериселер Исанынъ янына бир къадынны кетирдилер. Оны ороспулыкъ япкъан вакъытта якъалагъанлар. Къадынны ортагъа чыкъарып:
4. – Оджа! – дедилер. – Бу апай аиле садыкълыгъыны бозгъан вакъытта якъаланды.
5. Муса Къанунымызда бойле къадынларны ташнен урып ольдюрмеге буюргъан. Я Сен бунъа не айтарсынъ?
6. Бу суальни Исагъа илишмек ве къабаатламакъ ичюн бердилер. Иса исе эгилип пармагъынен ерде бир шейлер язып башлады.
7. Олар бу акъта сорай бергенлери ичюн, Иса башыны котерип:– Аранъызда ким гунасыз олса, о, биринджи олып къадынгъа таш атсын, – деди.
8. Сонъ кене эгилип, ерге язмакъны девам этти.
9. Олар бу лафны эшитип, бирер-бирер чыкъып кеттилер. Биринджи кеткенлер энъ къарт сойлары эди. Ахыр-сонъу Исанен ялынъыз ортада тургъан къадын къалды.
10. Иса башыны котерди де, къадындан башкъа ич кимсени корьмейип:– Эй къадын! – деди. – Олар къайда? Сени ич кимсе къабаатламадымы?
11. – Ич кимсе, эфендим! – деп джевап берди къадын.– Мен де сени къабаатламайым, – деди Иса. – Бар да, бундан сонъ даа гуна япма.
12. Сонъ Иса кене халкънен лаф этип:– Мен дюньянынъ ярыгъы олам. Ким Меним пешимден кетсе, къаранлыкъта юрмез, лякин онен аят ярыгъы оладжакъ, – деди.
13. Фериселер бунъа къаршы:– Сен Озюнъ Озюнъе шаатлыкъ япасынъ. Сенинъ шаатлыгъынъ акъикъий дегиль, – дедилер.
14. Иса бойле джевап берди:– Мен Озюме Озюм шаатлыкъ япсам да, меним шаатлыгъым акъикъийдир, чюнки Мен къайдан кельгенимни ве къайда кетеяткъанымны билем. Сиз исе Меним къайдан кельгенимни ве къайда кетеяткъанымны бильмейсиз.
15. Сиз тышкъы корюнишке бакъып суд этесиз; Мен исе ич кимсени суд этмейим.
16. Эгер Мен суд этсем де, адалетли суд этем, чюнки Мен ялынъыз дегилим, Мени ёллагъан Бабам Меннен.
17. Сизинъ Къанунынъызда язылгъан ки, эки адамнынъ шаатлыгъы акъикъийдир.
18. Мен Озюме Озюм шаатлыкъ этем, Мени ёллагъан Бабам да Манъа шаатлыкъ эте.
19. – Сенинъ Бабанъ къаерде? – деп сорадылар Исадан. О, джевап берип:– Сиз не Мени, не Бабамны таныйсыз. Эгер Мени таныгъан олсанъыз, Бабамны да таныр эдинъиз, – деди.
20. Бу сёзлерни Иса Алланынъ Сарайы азбарында адамларны огреткен вакъытта, садакъа сандыгъы янында турып айтты. Оны ич кимсе якъаламады, чюнки Онынъ вакъты даа кельмеген эди.
21. Иса оларгъа кене:– Мен якъында кетеджем. Сиз Мени къыдыраджакъсыз, амма гуналы олып оледжексиз. Мен бараджакъ ерге сиз барып оламайджакъсыз, – деди.
22. – Бельки О, Озюни ольдюрмеге истейми? Чюнки О: «Мен бараджакъ ерге сиз барып оламайджакъсыз», – дей, – деди озьара еудийлер.
23. Иса оларгъа шойле деди:– Сиз ашагъыдансыз, Мен исе юкъарыданым. Сиз бу дюньядансыз, Мен исе бу дюньядан дегилим.
24. Шунынъ ичюн: «Сиз гуналы олып оледжексиз», дедим сизге. Мен – Одырым. Эгер бунъа инанмасанъыз, гуналы олып оледжексиз.
25. – Я Сен кимсинъ? – деп сорадылар Исадан. Иса шойле деди:– Башындан сизге не айткъан олсам, айны О олам.
26. Сизинъ акъкъынъызда айтмагъа ве суд этмеге чокъ шейим бар. Амма Мени Ёллагъан – акъикъийдир. Мен Ондан не эшиткен олсам, шуны дюньягъа бильдирем.
27. Олар исе Иса Озь Бабасы акъкъында айткъаныны анъламадылар.
28. Иса Озь сёзюни девам этти:– Инсан Огълуны юкъарыгъа котергенинъизде, биледжексиз ки, Мен – Барым ве Озь-Озюмден ич бир шей япмайым. Аксине, Бабам Манъа не огреткен олса, ойле де айтам.
29. Мени Ёллагъан Озюмнен. О, Мени ялынъыз къалдырмагъан, чюнки Мен эр вакъыт О бегенген ишлерни япам.
30. Иса бу сёзлерни айткъанда, чокъ адам Онъа иман этти.
31. Онъа иман эткен еудийлерге Иса шай деди:– Эгер Меним сёзюмни динълей берсенъиз, сиз акъикъий шегиртлерсинъиз.
32. Сиз акъикъатны биледжексиз, ве акъикъат сизни азат этеджек.
33. – Биз Ибраимнинъ эвлятларымыз, – деп джевап берди олар. – Ич бир вакъыт ич кимсеге къул олмадыкъ. «Азат оладжакъсыз», деп насыл айта билесинъ?
34. – Сизге керчектен догърусыны айтам, – деди Иса. – Гуна япаяткъан эр бир адам гунанынъ къулудыр.
35. Къул эвде омюр бою яшамай, огъул исе эр вакъыт яшай.
36. Шунынъ ичюн, эгер Огъул сизни азат этсе, акъикъатен азат олурсыз.
37. Ибраимнинъ эвлятлары олгъанынъызны билем. Амма Мени ольдюрмеге чаресини къыдырасыз, чюнки сиз Меним сёзюмни анълап оламайсыз.
38. Мен Бабанен олгъан вакъытта нени корьген олсам, оны да айтам. Сиз исе озь бабанъыздан эшиткенлеринъизни беджересиз.
39. Олар Исагъа джевап берип:– Бизим бабамыз – Ибраимдир, – дедилер.– Эгер сиз Ибраимнинъ балалары олса эдинъиз, Ибраимнинъ япкъан ишлерини япар эдинъиз, – деди Иса оларгъа.
40. – Шимди Мени ольдюрмеге чаре къыдырасынъыз. Мен исе – Алладан эшиткен акъикъатны сизге айтып берген адамым. Ибраим бойле шейлер япмагъан эди!
41. Сиз озь бабанъызнынъ ишлерини япасыз!– Биз ороспулыкътан догъмадыкъ да, бизим бир Бабамыз бар. О – Алладыр, – деп джевап бердилер Исагъа. О, оларгъа шойле деди:
42. – Эгер Бабанъыз Алла олса эди, Мени север эдинъиз, чюнки Мен Алладан чыкъып кельдим. Мен Озь-Озюмден кельмедим, Мени О, ёллады.
43. Айткъанларымны не ичюн анъламайсыз? Чюнки Меним сёзюмни эшитип оламайсыз.
44. Сизинъ бабанъыз – Иблистир. Сиз озь бабанъызнынъ бутюн истеклерини беджермеге истейсиз. Иблис башындан адам ольдюриджи эди. О, акъикъатта яшамай, чюнки онда акъикъат ёкъ. О, ялан айткъанда, озюне ярашкъан шей айта. Чюнки о, яланджыдыр, яланнынъ бабасыдыр.
45. Амма Мен акъикъатны айткъаным ичюн, Манъа инанмайсыз.
46. Къайсы биринъиз Мени бир гунада къабаатлап олур? Мен акъикъатны айтам, не ичюн Манъа инанмайсыз?
47. Ким Алладан олса, Алланынъ сёзлерини эшите. Сиз исе Алладан олмагъанынъыз ичюн, эшитмейсиз.
48. Бунъа джевап берип, еудийлер:– Биз догърусыны айтамыз: Сен – самариелисинъ, ве Сени джин ургъан! – дедилер.
49. – Мени джин урмады, – деди Иса. – Мен Бабамны урьмет этем. Сиз исе Мени урьмет этмейсиз.
50. Мен Озь шуретимни къыдырмайым. Лякин Башкъасы бар, О оны къыдыра ве суд эте.
51. Сизге керчектен догърусыны айтам: ким Меним сёзюмни тутса, о, олюмни ич бир вакъыт корьмейджек.
52. – Энди биз билемиз ки, Сени джин ургъан! – деди еудийлер Онъа. – Ибраим ве пейгъамберлернинъ эписи ольдилер, Сен исе: «Ким Меним сёзюмни тутса, олюмни ич бир вакъыт сынап бакъмайджакъ», – дейсинъ!
53. Я Сен ольген бабамыз Ибраимден буюк оласынъмы? Пейгъамберлер де ольди! Сен Озюнъни ким деп саясынъ?
54. Иса джевап берди:– Эгер Мен Озюмни Озюм шуретлесем, Меним шуретим боштыр. Бабамнынъ Озю Мени шуретлей. Сиз онъа «Алламыз» дейсиз.
55. Амма сиз Оны ич бир вакъыт бильмединъиз. Мен исе Оны билем. Эгер «Оны бильмейим», десем, сизге ошагъан яланджы олур эдим. Амма Мен Оны билем ве Онынъ Сёзюни тутам.
56. Бабанъыз Ибраим Меним кунюмни кореджегини билип, пек къувангъан эди. Оны корип, севинди.
57. – Сен даа элли яшына биле кирмединъ де, Ибраимни насыл этип корьдинъ? – деди еудийлер Онъа.
58. Иса оларгъа:– Сизге керчектен догърусыны айтам: Ибраим даа олмаздан эвель, Мен Барым, – деди.
59. О вакъыт олар, Исагъа атмакъ ичюн къолларына таш алдылар. Лякин Иса гизленип, Сарайдан чыкъты.

John IX
1. Иса кечип кеткенде, бир догъма кёр адамны корьди.
2. Шегиртлери Исадан:– Равви, о, кёр олып догъгъан, чюнки озю, я да ана-бабасы гуна япкъан эдими? – деп сорадылар.
3. Иса бойле джевап берди:– Озюнинъ де, ана-бабасынынъ да гунасы ичюн дегиль. Лякин Алланынъ ишлери онда белли оладжагъы ичюн, о кёр олып догъды.
4. Даа куньдюз олгъанда, Мени Ёллагъаннынъ ишлерини япмакъ керекмиз. Гедже келеята, о вакъыт ич кимсе чалышып оламайджакъ.
5. Мен даа дюньяда олгъанымда, Мен дюньянынъ ярыгъы олам.
6. Иса бу сёзлерни айтып, ерге тюкюрди ве тюкюриктен чамур япып, кёрнынъ козьлерине якъты.
7. – Барып, Силоам хавузында ювун, – деди онъа. (Силоам – «ёлланылгъан» демектир.)Кёр адам барып ювунды, ве корип башлагъан козьлеринен эвине кельди.
8. О вакъыт, онынъ къомшулары ве эвельден онынъ кёр олып тиленгенини корьген адамлар:– Бу, анавы тиленип отургъан кёр адам дегильми? – деп сорай эдилер.
9. Базылары:– Эбет, одыр, – деселер, башкъалары:– Ёкъ, лякин онъа ошай, – дедилер. Адамнынъ озю исе:– Догъру, бу меним, – дей эди.
10. – Ойле олса, козьлеринъ насыл ачылды? – деп сорадылар.
11. – Иса адлы адам чамур япып, козьлериме якъты да, «Барып, Силоам хавузында ювун», – деди манъа. Мен барып ювундым ве корип башладым, – деди о адам.
12. – О адам къаерде? – деп сорадылар.– Бильмейим, – деп джевап берди о.
13. Сонъ кёр олгъан адамны фериселернинъ алдына кетирдилер.
14. Иса чамур япып, кёр адамнынъ козьлерини ачкъан кунь исе еудийлернинъ раатлыкъ куню эди.
15. Фериселер де кёр адамдан козьлери насыл ачылгъаныны сорадылар.– О, козьлериме чамур якъты. Мен ювундым, ве энди козьлерим коре, – деди адам.
16. – Бу адам Алладан дегиль, чюнки О, раатлыкъ кунюни тутмай, – деди базы фериселер. Башкъалары исе:– Гуналы адам бойле бельгилерни насыл косьтерип олур? – дедилер. Бойледже, араларында дава пейда олды.
17. – Шу, козьлеринъни ачкъан адам, сенинъ фикиринъдже, ким О? – деп, кене кёр адамдан сорадылар.– О, пейгъамбердир, – деди о.
18. Амма еудийлернинъ башлыкълары, козьлери ачылгъан адамнынъ эвельден кёр олгъанына ве козьлери ачылгъанына инанмадылар, козьлери корьген адамнынъ ана-бабасыны чагъыртып:
19. – Кёр олып догъды, деген огълунъыз шумы? Я энди насыл этип онынъ козьлери коре? – деп сорадылар.
20. Ана-бабасы бойле джевап бердилер:– Бу бизим огълумыз, онынъ кёр олып догъгъаныны билемиз.
21. Лякин насыл корип башлагъаныны бильмеймиз, козьлерини ким ачкъаныны да бильмеймиз. О акъыл-балигъ яшында, озюнден соранъыз. Озю ичюн озю джевап берсин.
22. Кёрнынъ ана-бабасы бойле дедилер, чюнки олар еудийлернинъ башлыкъларындан къоркъа эдилер. Еудийлернинъ башлыкълары бундан эвель, ким Исаны Месих деп таныса, синагогадан айырылсын, деген къарарны чыкъаргъан эдилер.
23. Шу себептен кёрнынъ ана-бабасы: «О акъыл-балигъ яшында, озюнден соранъыз», – дедилер.
24. Бундан сонъ, эвельден кёр олгъан адамны экинджи кере чагъыртып:– Алланынъ огюнде догърусыны айт! Биз о адамнынъ гуналы олгъаныны билемиз, – дедилер.
25. – О, гуналымы, ёкъмы, мен бильмейим, – деп джевап берди о. – Мен тек шуны билем: кёр эдим, энди исе корем.
26. – О санъа не япты? Козьлеринъни насыл ачты? – деп сорадылар ондан.
27. – Мен сизге энди айткъан эдим де, сиз динълемединъиз! Буны даа эшитмеге истейсиз? Я сиз де Онынъ шегиртлери олмагъа истейсизми? – деди о адам.
28. Еудийлернинъ башлыкълары исе оны акъаретлеп:– Сен Онынъ шегиртисинъ, биз исе – Мусанынъ шегиртлеримиз!
29. Биз билемиз ки, Алла Мусанен лаф эткен. Бу адам исе къаерден олгъаныны бильмеймиз, – дедилер.
30. – Шашыладжакъ бир шей! – деп джевап берди о. – Сиз Онынъ къаерден олгъаныны бильмейсиз, лякин О меним козьлеримни ачты!
31. Биз билемиз ки, гуналы адамларны Алла динълемей. Тек, ким Алладан къоркъып, Онынъ ирадесини беджерсе, Алла оны динълей.
32. Догъма кёрнынъ козьлерини бир кимсе ачкъаныны дюнья тургъандан берли эшитильмеген.
33. Эгер о адам Алладан олмагъан олса, ич бир шей япып оламаз эди.
34. Еудий башлыкълары бунъа джевап берип:– Сен бутюнлей гуна ичинде догъгъан олсанъ да, энди бизге акъыл огретесинъми? – деп, оны къувып чыкъардылар.
35. Иса о адамнынъ къувып чыкъарылгъаныны эшитип, оны къыдырып тапты.– Сен Алланынъ Огълуна иман этесинъми? – деп сорады ондан. О адам Исагъа:
36. – Эфендим, – деди, – мен Онъа иман этмек ичюн, О ким олгъаныны бильмек керегим.
37. – Сен Оны корьдинъ, мына сеннен лаф эткен – Онынъ Озю, – деди Иса.
38. О вакъыт адам:– Иман этем, Рабби! – деди де, Исанынъ огюнде озюни ерге ташлады.
39. Иса:– Корьмегенлер корьсюнлер, корьгенлер исе кёр олсунлар деп, Мен бу дюньягъа суд этмеге кельдим, – деди.
40. Онынъ этрафында базы фериселер тура эдилер. Олар бу лафны эшитип:– Биз кёр дегильмизми? – деп сорадылар.
41. Иса оларгъа:– Эгер кёр олсанъыз, гунанъыз олмаз эди. Лякин сиз, козьлеримиз корелер, дегенинъиз ичюн, гунанъыз сизде къала, – деди.

John X
1. Сизге керчектен догърусыны айтам: ким къой къошуна къапудан кирмейип, башкъа ёл тапып тюшсе, о хырсыз ве айдуттыр.
2. Къапудан кирген адам исе къойларнынъ чобаныдыр.
3. Онъа къаравул къапуны ача, ве къойлар онынъ сесине къулакъ асалар. О исе озь къойларыны чагъыра ве тышарыгъа алып чыкъа.
4. О, озь къойларынынъ эписини чыкъаргъанынен, оларнынъ огюнде кете. Къойлар исе онынъ артындан юрелер, чюнки олар онынъ сесини таныйлар.
5. Ябанджы адамнынъ артындан олар кетмезлер, аксине, ондан къачарлар, чюнки ябанджынынъ сесини танымайлар.
6. Иса бу кинаели икяени айткъанда, динълегенлер Онынъ не бильдирмеге истегенини анъламадылар.
7. Шу себептен Иса кене шай деди:– Сизге керчектен догърусыны айтам: Мен – къойларнынъ къапусы олам.
8. Менден эвель кельгенлернинъ эписи хырсыз ве айдут эдилер. Лякин къойлар оларгъа къулакъ асмадылар.
9. Мен – къапудырым. Ким Менден кирсе, къуртарыладжакъ. О, кирип чыкъып, озюне отлакъ да тападжакъ.
10. Хырсыз тек хырсызламакъ, ольдюрмек, йыкъмакъ ичюн келе. Мен исе оларгъа аят, толу аят бермек ичюн кельдим.
11. Мен яхшы чобаным. Яхшы чобан къойлары ичюн джаныны бере.
12. Чобан олмагъан, шахсий къойлары олмагъан, пара ичюн чалышкъан адам къашкъырнынъ кельгенини корьсе, къойларны ташлай да къача, чюнки о парагъа чалыша ве къойлар ичюн ич къайгъырмай. Къашкъыр исе къойларны талай ве дагъыта.
13. Мен яхшы чобаным. Мен Озь къойларымны билем, олар исе Мени билелер.
14. Бабам Мени насыл бильсе, Мен де Бабамны шойле билем. Мен къойларым ичюн джанымны берем.
15. Меним башкъа, бу къоштан олмагъан къойларым да бар. Оларны да алып кельмек керегим. Олар да Меним сесимни эшитеджеклер, ве бир сюрю бир чобаннен оладжакъ.
16. Джанымны янъыдан эльге алмакъ ичюн, оны берем. Шунынъ ичюн Бабам Мени севе.
17. Меним джанымны Менден кимсе тартып алмай. Мен оны Озь истегимнен берем. Оны бермеге де, къайтарып алмагъа да укюмим бар. Бу эмирни Мен Бабамдан къабул эттим.
18. Бу сёзлери ичюн еудийлернинъ арасында кене дава чыкъты.
19. Араларындан чокълары:– Оны джин ургъан, О, акъылдан айырылгъан! Оны не ичюн динълейсиз? – дей эдилер.
20. Башкъалары исе:– Джин ургъан адам бойле сёзлерни айтмаз. Кёр адамнынъ козьлерини джин ачып олурмы? – дедилер.
21. Сонъ Ерусалимге Алланынъ Сарайыны Янъыдан Эляллав Байрамы кельди. Къыш эди.
22. Иса Сарайда Сулейманнынъ Эйванында айланып юре эди.
23. Еудийлернинъ башлыкълары Онынъ этрафыны сарып алдылар.– Даа не къадар Сен бизим сабырымызны сынайджакъсынъ? Эгер Сен Месих олсанъ, бизге ачыкътан-ачыкъ айт, – дедилер олар.
24. Иса оларгъа джевап берди:– Мен сизге айттым, амма сиз инанмадынъыз. Меним Бабамнынъ адынен япкъан ишлерим Манъа шаатлыкъ этелер.
25. Сиз исе инанмайсыз, чюнки сиз Меним къойларым дегильсиз.
26. Меним къойларым сесимни эшителер. Мен оларны билем, олар исе Меним артымдан юрелер.
27. Мен оларгъа эбедий аят берем, ве олар ич бир вакъыт гъайып олмайджакълар. Ич кимсе оларны Меним къолумдан тартып аламаз.
28. Оларны Манъа берген Бабам эписинден буюктир. Бабанынъ къолундан ич кимсе оларны тартып аламаз.
29. Мен ве Бабам – бирмиз.
30. О вакъыт еудийлернинъ башлыкълары Исаны ташларнен ольдюрмек ичюн, кене таш алып башладылар. Иса:
31. – Мен сизге Бабамнынъ адындан чокъ яхшы ишлер косьтердим. Оларнынъ къайсы бири ичюн Мени ташларнен ольдюрмеге истейсиз? – деди.
32. Еудийлернинъ башлыкълары Онъа джевап берип:– Сени яхшы ишлеринъ ичюн дегиль, куфюр сёзлеринъ ичюн ташларнен ольдюрмеге истеймиз, чюнки Сен адам олып, Озюнъни Алла саясынъ! – дедилер.
33. Иса шойле джевап къайтарды:– Сизинъ Къанунынъызда: «Мен айттым: „Сиз – аллаларсыз”», – деп язылмагъанмы?
34. Мына, Алланынъ сёзю о адамларгъа кельген ве олар «аллалар» адландырылгъан эди. Мукъаддес Язы исе бозулмаз.
35. Шунынънен, Бабам Мени азиз этип дюньягъа ёллады. Сиз Мени, «куфюр сёзлер айта», деп къабаатлайсыз, чюнки Мен: «Мен Алланынъ Огълу олам», дедим?
36. Эгер Мен Бабамнынъ ишлерини япмасам, Манъа иман этменъиз.
37. Эгер Онынъ ишлерини япсам, ве сиз Манъа инанмасанъыз, ишлериме инанынъыз. Сонъ билирсиз ве инанырсыз ки, Баба Менде ве Мен Бабада олам.
38. Сонъра еудийлер кене Исаны якъаламагъа чаресини къыдыра эдилер, лякин Иса оларнынъ къолларындан къуртулып кетти ве
39. кене Иордан озенининъ башкъа тарафына, башта Ягъя адамларны сувгъа батырып чыкъаргъан ерге барды ве шу ерде къалды.
40. Онынъ алдына чокъ адамлар келе эди. Олар:– Ягъя ич бир бельги косьтермеген эди, лякин Ягъянынъ бу адам акъкъында айткъанларынынъ эписи акъикъий чыкъты, – дей эдилер.
41. О ерде чокъ адам Исагъа иман этти.

John XI
1. Бетания деген койде Лазар адлы бир адам хаста ята эди. Мерьем ве Марта адлы тата-къардаш да бу койден эдилер.
2. Раббиге къокъулы ягъ якъаджакъ ве Онынъ аякъларыны сачларынен сюртип къурутаджакъ шу Мерьем эди. Хаста яткъан Лазар исе Мерьемнинъ агъасы эди.
3. Тата-къардаш Исагъа: «Рабби, Сенинъ севимли достунъ хаста олып ята», – деп хабер ёлладылар.
4. Иса буны эшитип:– Бу хасталыкъ олюмнен битмейджек, лякин о, Алланынъ шуретине себеп оладжакъ. Алланынъ Огълу да онынъ ярдымынен шурет къазанаджакъ, – деди.
5. Иса Мартаны, онынъ къыз къардашыны ве Лазарны севе эди.
6. Амма Лазарнынъ хаста олып яткъаныны бильсе де, олгъан еринде даа эки кунь къалды.
7. Бундан сонъ О, шегиртлерине:– Кене Еудиеге барайыкъ, – деди.
8. – Равви, – деди шегиртлери, – якъында еудийлер Сени ташларнен ольдюрмеге чаресини къыдыра эдилер. Сен исе кене о ерге бармагъа истейсинъми?
9. Иса бойле джевап берди:– Бир куньде он эки саат оламы? Ким куньдюз юрсе, сюрюнмей, чюнки бу дюньянынъ ярыгъыны коре.
10. Гедже юрген исе сюрюне, чюнки онда ярыкъ ёкъ.
11. – Бу сёзлерни айтып, оларгъа: – Достумыз Лазар юкълап къалды, лякин Мен оны уятмагъа кетем, – деди.
12. – Рабби, эгер о юкълап къалгъан олса, тюзелир, – деди шегиртлери.
13. Лякин Иса Лазарнынъ ольгени акъкъында айта эди. Шегиртлер исе, Иса адий юкъу акъкъында айтты, деп тюшюне эдилер.
14. Сонъ Иса оларгъа ачыкътан айтты:– Лазар ольди.
15. Мен исе о ерде олмагъаныма сиз ичюн къуванам, чюнки шимди иман этеджексиз. Энди айдынъыз, онынъ янына барайыкъ.
16. О вакъыт, «Эгиз» адландырылгъан Тома башкъа шегиртлерге:– Айдынъыз, биз де кетейик, Онен берабер олейик! – деди.
17. Иса о ерге барып, Лазарнынъ къабирде яткъанына дёрт кунь олгъаныны бильди.
18. Бетания кою Ерусалимге якъын, къарарнен учь километр узакълыгъында эди.
19. Чокъ еудийлер Мартагъа ве Мерьемге, агъасынынъ ольгени себебинен оларнынъ гонълюни алмакъ ичюн кельген эдилер.
20. Марта Исанынъ кельгенини эшитип, Оны къаршыламагъа чыкъты. Мерьем исе эвде отура эди.
21. – Рабби! – деди Марта Исагъа. – Эгер Сен бу ерде олгъан олсанъ, меним агъам ольмез эди.
22. Амма шимди де билем ки, Сен Алладан не истесенъ, Алла Санъа береджек.
23. – Сенинъ агъанъ тириледжек, – деди Иса.
24. – Билем, эписи тириледжек вакъытта, сонъки куньде тириледжек, – деди Марта.
25. Иса онъа шойле деди:– Мен тирилюв ве аят олам. Манъа иман эткен адам ольсе де, яшайджакъ.
26. Яшайышында Манъа иман эткен эр ким ич бир вакъыт ольмейджек. Бунъа инанасынъмы?
27. – Эбет, Рабби, – деди Марта. – Сен дюньягъа келеяткъан Месих, Алланынъ Огълу олгъанынъа инандым.
28. Буны айткъан сонъ, Марта барып, къыз къардашы Мерьемни чагъырды.– Оджа бу ерде, О сени чагъыра, – деди гизлиден Мерьемге.
29. Мерьем буны эшиткенинен, ашыкъып еринден турды да, Исанынъ янына барды.
30. Иса даа койге кирмезден, Марта Оны къаршылагъан ерде беклеп тура эди.
31. Мерьемнен берабер эвде отургъан, онъа теселли берген еудийлер, онынъ ашыкъып еринден турып тышарыгъа чыкъкъаныны корьдилер ве, Мерьем къабирге барып агъламагъа кетти, деп, онынъ артындан бардылар.
32. Мерьем Иса тургъан ерге келип, Оны корьди де, аякълары тюбюне озюни ташлап:– Рабби! – деди. – Эгер Сен шу ерде олгъан олсанъ, Меним агъам ольмез эди!
33. Иса Мерьемнинъ де, онен кельген еудийлернинъ де агълагъанларыны корьгенинен, руху чорланды да, юреги сызлады.
34. – Оны не ерге къойдынъыз? – деп сорады о.– Эфенди, барып корь, – дедилер онъа.
35. Исанынъ козьлери яшланды.
36. Еудийлер:– Бакъынъыз, оны не къадар севе экен, – дедилер.
37. Лякин олардан базылары:– Мына бу адам кёрнынъ козьлерини ачты. Лазарны да ольмейип къалмасы ичюн бир шей япар экенми? – дедилер.
38. Исанынъ руху кене чорланды. Иса къабирге кельди. Къабир бир къоба ичинде олып, онынъ агъзына таш къоюлгъан эди.
39. Иса:– Ташны алып четке къоюнъыз! – деди. Олюнинъ татасы Марта Онъа:– Рабби, о къабир ичине къоюлгъанына дёрт кунь олды, энди къокъусы чыкъкъандыр, – деди.
40. – «Эгер иман этсенъ, Алланынъ шерефини кореджексинъ», деп санъа айтмадыммы? – деди Иса.
41. Сонъра адамлар ташны четке чектилер. Иса исе козьлерини кокке котерип:– Баба, Мени эшиткенинъ ичюн Санъа шукюр, – деди.
42. – Сен Мени эр вакъыт эшиткенинъни билем, лякин бу сёзлерни шу ерде тургъан халкъ ичюн, олар Мени Сен ёллагъанынъа инанаджакълары ичюн дедим.
43. Шойле деди де, къатты сеснен:– Лазар, тышарыгъа чыкъ! – деп къычырды.
44. О вакъыт, къоллары-аякълары безге сарылгъан, бетине явлукъ багълангъан, эвель олю олгъан адам чыкъып кельди.– Оны чезинъиз, кетсин, – деди Иса адамларгъа.
45. Мерьемнен кельген еудийлернинъ чокълугъы, Исанынъ япкъан ишини корип, Онъа иман эттилер.
46. Амма базылары, фериселернинъ алдына барып, Исанынъ япкъаныны айтып бердилер.
47. Ондан сонъ баш руханийлер ве фериселер Шуранынъ топлашувыны яптылар.– Бу адам чокъ бельгилер косьтере. Биз не япайыкъ? – дедилер озьара.
48. – Эгер О, бойле девам этсе, биз исе кедер этмесек, эписи Онъа иман этеджек. Римлилер келип, топрагъымызны да, миллетимизни де басып алырлар.
49. Олардан бири, о йылы биринджи баш руханий олгъан Каяфа:– Сиз ич бир шей бильмейсиз!
50. Бутюн миллет гъайып олгъанындан, бир адам халкъ ичюн оледжеги сизге яхшы оладжагъыны тюшюнмединъиз, – деди.
51. Бу сёзлерни о озь истегинден айтмагъан эди. Амма, о йылнынъ биринджи баш руханийи олып, пейгъамберлик япкъанда, Исанынъ шу еудий миллет ичюн оледжегини эвельден айтты.
52. Исагъа тек шу миллет ичюн дегиль, лякин дюньяда даркъалып кеткен, Алланынъ эвлятларыны да топлап бирлештирмек ичюн ольмек керек эди.
53. О куньден башлап, олар Исаны ольдюрмек къарарына кельдилер.
54. Шунынъ ичюн Иса энди еудийлер арасында ачыкъ юрмей эди. О ерден чыкъып, сахрагъа якъын олгъан топрагъына, Эфраим шеэрине барды. Шу ерде шегиртлеринен берабер къалды.
55. Еудийлернинъ Песах Байрамы якъынлашкъан эди. Мемлекетнинъ эр тарафындан адамлар байрамдан эвель элялланмакъ ичюн Ерусалимге кельдилер.
56. Олар Исаны къыдыра эдилер. Алланынъ Сарайы азбарында топлашып тургъанлар озьара: «Насыл тюшюнесиз, О, байрамгъа кельмез экенми?» – деп сорай эдилер.
57. Баш руханийлер ве фериселер исе Исаны якъаламагъа истеп, кимде-ким Онынъ къаерде олгъаныны бильсе, хабер этсин, деген эмирни чыкъардылар.

John XII
1. Песах Байрамындан алты кунь эвель Иса Бетаниягъа кельди. Анда Лазар яшай эди. Иса оны олюлерден тирильткен эди.
2. О ерде Иса ичюн акъшамлыкъ аш азырладылар. Марта хызмет эте эди, Лазар исе Исанен берабер ашагъан адамлардан бири эди.
3. О вакъыт Мерьем бир кучюк бардакъ темиз, паалы къокъулы ягъ кетирип, Исанынъ аякъларына якъты ве сачларынен Онынъ аякъларыны сюртип къурутты. Ягънынъ къокъусына бутюн эв толды.
4. Исанынъ шегиртлеринден бири, Оны сатаджакъ Иуда Искариот:
5. – Бу ягъны учь юз динаргъа сатып фукъарелерге болип берсе, яхшыджа олмаз эдими? – деди.
6. Бу сёзлерни о фукъарелерге къайгъыргъаны ичюн дегиль, хырсыз олгъаны ичюн айтты. Ортакъ акъча къутусы онда эди, ве о къутугъа къоюлгъан паралардан озюне алып хырсызлай эди.
7. – О къадынны раатсызлама! – деди Иса. – О, бу ягъны Меним дефн этиледжек кунюм ичюн сакълады.
8. Фукъарелер эр вакъыт сизлернен оладжакълар, Мен исе эр вакъыт сизлернен олмайджам.
9. Исанынъ не ерде олгъаныны билип, чокъ еудийлер о ерге кельдилер. Олар тек Исаны дегиль, Иса олюлерден тирильткен Лазарны да корьмеге истей эдилер.
10. Баш руханийлер исе Лазарны да ольдюрмеге тырыша эдилер.
11. Чюнки чокъ еудийлер Лазар ичюн о ерге барып, Исагъа иман эте эдилер.
12. Эртеси куню байрамгъа кельген чокъ адамлар Исанынъ Ерусалимге келеяткъаныны эшиттилер.
13. Пальма терегининъ пытакъларыны алып, Оны къаршыламагъа чыкътылар ве кучьлю сеслернен къычырып башладылар:– Аллагъа шукюр! Раббининъ ады иле Келеяткъанны, Исраильнинъ Падишасыны шуретленъиз!
14. Иса бир яш эшекни тапып, устюне минди. Бу акъкъында эвельден бойле язылгъан эди:
15. «Эй Сион къызы, къоркъма! Сенинъ Падишанъ яш эшекке минип келеята!»
16. Шегиртлери буны башта анъламадылар. Тек Иса Озь шуретине иришкен сонъ, олар бу сёзлер Онынъ акъкъында язылгъаныны ве халкъ Оны бойле къаршылагъаныны хатырладылар.
17. Иса Лазарны къабирден чагъыргъан ве олюлерден тирильткен вакъытта Онен берабер олгъан халкъ бу акъкъында шаатлыкъ эте эди.
18. Иса бойле бельгини косьтергени акъкъында эшиткен халкъ Оны къаршыламагъа чыкъты.
19. Фериселер исе бир-бирине:– Коресизми, энди ич бир шей япып оламайсыз. Бутюн дюнья Онынъ артындан кетти! – дей эдилер.
20. Ибадет этмек ичюн байрамгъа кельгенлер арасында юнанлар да бар эди.
21. Олар Галилеянынъ Бетсайда шеэринден олгъан Филипнинъ алдына барып ялвардылар:– Эфенди, биз Исаны корьмеге истеймиз.
22. Филип барып бу акъта Андрейге айтты; сонъ Андрейнен Филип экиси Исанынъ алдына барып, Онъа айттылар.
23. Иса оларгъа шойле джевап къайтарды:– Инсан Огълу шуретленеджек вакъты кельди.
24. Сизге керчектен догърусыны айтам: эгер богъдайнынъ урлугъы топракъкъа тюшип ольмесе, о тек адий бир урлучыкъ олып къаладжакъ. Амма ольсе, чокъ берекет береджек.
25. Ким озь джаныны севсе, оны гъайып этеджек. Ким бу дюньяда озь джаныны аджымаса, оны эбедий аят ичюн сакълап къалдыраджакъ.
26. Эгер ким Манъа хызмет этсе, Меним артымдан кельсин. Мен къаерде олсам, хызметчим де о ерде оладжакъ. Ким Манъа хызмет этсе, Баба оны урьмет этеджек.
27. Энди исе юрегим сызлай, Мен не айтсам экен? «Эй Баба, Мени бу сааттен къуртар», дейимми? Лякин Мен шу саат ичюн кельдим.
28. Эй Баба, Озь адынъны шерефле!Иса буны айткъанынен коктен:– Мен оны шерефледим ве даа шерефлейджегим, – деген сес кельди.
29. О ерде тургъан халкъ буны эшитип, кок гудюрдиси белледи. «Ёкъ, Онен мелек лаф этти!» – деди башкъалары.
30. Бунъа джевап берип Иса деди:– Бу сес Мен ичюн дегиль, сиз ичюн олды.
31. Шимди бу дюнья суд этиледжек, шимди бу дюньянынъ башлыгъы тышарыгъа чыкъарылып къувуладжакъ.
32. Мен ерден юкъарыгъа котерильгенимде, эр кесни Озюме чекеджегим.
33. Бу сёзлерни Иса Озюнинъ насыл оледжегини бильдирмек макъсадынен айтты. Халкъ бунъа джевап берип деди:
34. – Биз Къанундан, Месих эбедий бизнен оладжагъыны эшиттик. Насыл этип Сен: «Инсан Огълуна юкъарыгъа котерильмеге керек», – дейсинъ? Ким бу Инсан Огълу?
35. Иса оларгъа деди:– Даа къыскъа бир вакъыт ичинде ярыкъ сизнен оладжакъ. Ярыкъта юрюнъиз, даа къаранлыкъ сизни басмасын. Къаранлыкъта юрген адам къаерге кетеяткъаныны бильмей.
36. Ярыкъ даа сизнен олгъанда, ярыкъкъа иман этинъиз, озюнъиз де ярыкънынъ огъуллары оладжакъсыз.Бу сёзлерни айтып, Иса узакълашып гизленди.
37. Иса халкънынъ козю огюнде о къадар чокъ бельгилерни косьтерген олса да, олар Исагъа иман этмей эдилер.
38. Чюнки Ешая пейгъамбернинъ айткъан сёзлери беджериледжек эди:«Я Рабби!Бизден эшиткен хаберге ким инанды?Раббининъ къудрети кимге белли олды?»
39. Олар ана шу себептен инанып оламай эдилер. Ешая пейгъамбер даа айткъаны киби:
40. «Бу халкънынъ козьлерини кёр этти,юрегини де бир шей анъламагъан киби этти.Бойледже, олар козьлеринен корьмезлер,акъылларынен анъламазлар,О бизлерни тедавийлер, депМанъа кельмезлер».
41. Ешая буны айткъан эди, чюнки о, Месихнинъ шуретини корьген ве Онынъ акъкъында айта эди.
42. Бунъа бакъмадан, чокъ башлыкълар биле Исагъа иман эттилер. Лякин, синагогалардан айырылмасынлар деп, олар фериселер ичюн Исаны ачыкъ танымай эдилер.
43. Чюнки башлыкълар Алланынъ шуретинден адамларнынъ шуретини зияде севе эдилер.
44. Иса къычырып:– Манъа иман эткен адам Манъа дегиль, Мени Ёллагъангъа иман эте.
45. Мени корьген адам Мени Ёллагъанны коре.
46. Манъа иман эткен эр бир адам къаранлыкъта къалмасын деп, Мен дюньягъа ярыкъ олып кельдим.
47. Ким Меним сёзлеримни эшитип иман этмесе, оны Мен суд этмейим. Мен дюньяны суд этмек ичюн дегиль, къуртармакъ ичюн кельдим.
48. Мени ред этип, сёзлеримни къабул этмеген адамнынъ суд этиледжеги бар – оны ахыр заманда Меним айткъан Сёзюм суд этеджек.
49. Мен Озь адымдан айтмадым. Мени ёллагъан Баба не айтаджагъымны, насыл айтаджагъымны Манъа буюрды.
50. Онынъ эмири исе эбедий аят олгъаныны билем. Мен не айткъан олсам, Баба Манъа буюргъаныны айтам, – деди.

John XIII
1. Песах Байрамындан эвель Иса, Онынъ бу дюньядан Бабанынъ янына кетмек вакъты кельгенини биле эди. О, бу дюньяда Озюнинъкилерни севген эди ве шимди оларны сонъунадже севди.
2. Акъшамлыкъ ашы вакъты эди. Симон Искариот огълу Иуданынъ юрегине Иблис чокътан Исаны сатмакъ ниетини къойгъан эди.
3. Иса исе, Баба эр шейни Онынъ къолуна бергенини ве Алладан чыкъып, кене Алланынъ янына къайтаяткъаныны биле эди.
4. Шунынъ ичюн, Иса софра башындан турды, усть урбасыны чыкъарды, бир эльбез алды да, белине багълады.
5. Сонъ легенге сув къойып, шегиртлерининъ аякъларыны ювып башлады. Белине багълагъан эльбезнен оларнынъ аякъларыны сюртип къурутты.
6. Иса Симон Пётрнынъ янына кельгенде:– Рабби! Сен меним аякъларымны ювмагъа истейсинъми?! – деди Пётр.
7. – Мен шимди не япкъанымны сен анъламайсынъ. Сонъ анълайджакъсынъ, – деди Иса онъа джевап берип.
8. – Меним аякъларымны ич бир вакъыт ювмайджакъсынъ! – деди Пётр.– Эгер ювмасам, Меннен бирликте пайынъ олмайджакъ, – деди Иса.
9. О вакъыт Симон Пётр:– Рабби, тек аякъларымны дегиль, къолларымны, башымны да юв! – деди.
10. Иса онъа:– Ювулгъан адам бутюнлей темиз, онынъ тек аякъларыны ювмакъ керек. Сиз темизсиз, амма эпинъиз дегиль, – деди.
11. Иса Оны сатаджакъ адамны биле эди, шунынъ ичюн «Эпинъиз темиз дегильсиз», деди.
12. Шегиртлерининъ аякъларыны ювгъан сонъ, Иса усть урбасыны кийип, ерине ерлешти. Шегиртлерине деди:– Мен сизге не япкъанымны анъладынъызмы?
13. Сиз Манъа «Оджа» ве «Рабби» дейсиз, эм догъру айтасыз, чюнки Мен бу олам.
14. Шунынъ ичюн, эгер Мен Рабби ве Оджа олып, аякъларынъызны ювгъан олсам, сизге де бир-биринъизнинъ аякъларынъызны ювмакъ керек.
15. Мен сизге орьнек косьтердим. Энди Мен сизге не япкъан олсам, сизге де ойле япмакъ керек.
16. Сизге керчектен догърусыны айтам: къул озюнинъ эфендисинден устюн дегиль, ёлланылгъан да оны ёллагъандан устюн дегильдир.
17. Эгер буны анъласанъыз, буны беджерип бахтлы олурсыз!
18. Мен эпинъиз акъкъында айтмайым, – девам этти Иса. – Мен сайлагъан адамларымны билем. Лякин Языда: «Отьмегимни ашагъан адам Манъа къаршы табаныны котерди», – язылгъан сёзлер беджерильмек керек.
19. Шимдиден, даа бу вакъиалар олмаздан эвель, Мен буны сизге айтам, чюнки бу вакъиалар олгъан сонъ, сиз иман этеджексиз ки, Мен – Одырым.
20. Сизге керчектен догърусыны айтам: ким Мен ёллайджакъ адамны къабул этсе, Мени къабул эте. Мени къабул эткен исе Мени Ёллагъанны къабул эте.
21. Бу сёзлерни айткъан сонъ, Исанынъ руху пек сыкъылды. Энди ачыкътан-ачыкъ айтып башлады:– Сизге керчектен догърусыны айтам: сизден биринъиз Мени сатаджакъ.
22. Шегиртлери исе, О, ким акъкъында айткъаныны бильмейип, шашкъынлыкънен бир-бирине бакъып тура эдилер.
23. Олардан бири Исанынъ янында ята эди. Иса оны пек севди.
24. Симон Пётр онъа: Иса ким акъкъында айткъаныны сораса, деп ишмар этти.
25. О исе Исанынъ кокрегине башыны къойып:– Рабби, о кимдир? – деп сорады.
26. Иса джевап берип:– Мен бу кесек отьмекни ашкъа батырып кимге берсем, одыр, – деди. Сонъ О, бир кесек отьмекни батырып, Симон Искариот огълу Иудагъа берди.
27. Шу ань, Иуда отьмекни алгъанынен, Иблис онынъ ичине кирди.– Япаджагъынъны тез-тез яп, – деди онъа Иса.
28. Софра этрафындакилерден ич кимсе Иса бу сёзлерни не ичюн айткъаныны анъламады.
29. Акъча къутусы Иудада олгъаны ичюн, базылары Иса онъа: «Байрам ичюн бизге керек олгъан шейлерни сатын ал», я да «Фукъарелерге бир шей бер», деди, деп тюшюндилер.
30. Иуда исе отьмекни алып, бирден тышарыгъа чыкъып кетти. Энди гедже тюшкен эди.
31. Иуда чыкъып кеткен сонъ, Иса деди:– Шимди Инсан Огълу шерефленди, Алла да Инсан Огълунда шерефленди.
32. Эгер Алла Инсан Огълунда шерефленген олса, Алла да Озюнде Инсан Огълуны шерефлейджек ве тез арада шерефлейджек Оны.
33. Балалар! Мен сизлернен берабер даа аз вакъыт оладжагъым. Мени къыдыраджакъсыз. Еудийлернинъ башлыкъларына айткъаным киби, сизге де айтам: Мен кетеяткъан ерге сиз барып оламайсыз.
34. Сизге янъы эмир берем: бир-биринъизни севинъиз. Мен сизни насыл севген олсам, сиз де бир-биринъизни шойле севинъиз.
35. Эгер аранъызда бир-биринъизге севги олса, сиз Меним шегиртлерим олгъанынъызны эписи биледжек.
36. Симон Пётр Исагъа деди:– Рабби, Сен къаерге кетесинъ?– Энди Мен кетеяткъан ерге сен шимди артымдан барып оламайсынъ, амма сонъ бараджакъсынъ, – деп джевап берди онъа Иса.
37. – Рабби, – деди онъа Пётр, – не ичюн шимди артынъдан барып оламайым? Мен Сен ичюн джанымны береджегим!
38. Иса джевап берип:– Мен ичюн джанынъны береджексинъ? Санъа керчектен догърусыны айтам: хораз къычырмаздан эвель, сен Менден учь кере вазгечеджесинъ, – деди.

John XIV
1. Юреклеринъиз сыкъылмасын. Аллагъа иман этесиз, Манъа да иман этинъиз!
2. Бабамнынъ эвинде ода чокъ. Ойле олмаса эди, Мен сизге ер азырламагъа кетем, дер эдимми?
3. Мына, Мен барып сизге ер азырлайджагъым да, кене келип, сизни яныма алып кетеджегим. Сонъ Мен олгъан ерде сиз де оладжакъсынъыз.
4. Мен бараджакъ ёлны сиз билесиз.
5. – Рабби! – деди Онъа Тома. – Къаерге кетеяткъанынъны биз бильмеймиз. Ёлуны да насыл билейик?
6. Иса онъа деди:– Мен – ёл, акъикъат ве аят олам. Бабагъа келеджек эр ким тек Меним вастамнен келе.
7. Эгер Мени бильген олсанъыз, Бабамны да биледжексиз. Шимди Оны билесиз ве Оны корьдинъиз.
8. Филип Онъа деди:– Рабби, бизге Бабаны косьтер, бу биз ичюн етерли!
9. – Филип, – деди Онъа Иса. – Мен о къадар вакъыттан берли сизнен берабер олдым, ве Мени бильмейсинъми? Мени корьген адам Бабамны да корьди. Сен насыл этип, «Бизге Бабаны косьтер», дейсинъ?
10. Мен Бабада, Баба исе Менде олгъанына инанмайсынъмы? Мен сизге айткъан сёзлерни Озюмден айтмайым, Менде олгъан Баба шу ишлерни беджере.
11. Мен Бабада, ве Бабам Менде олгъанына, Манъа инанынъыз. Эгер бунъа да инанмасанъыз, ич олмадым япкъан ишлерим ичюн Манъа инанынъыз.
12. Сизге керчектен догърусыны айтам: Манъа иман эткен адам Мен япкъан ишлеримни озю япаджакъ ве атта бундан буюк ишлер де япаджакъ, чюнки Мен Бабанынъ янына кетеятам.
13. Меним адымдан бир шей сорасанъыз, оны беджереджегим. Бойледже, Баба Огълунда шерефленеджек.
14. Меним адымдан не сорасанъыз, Мен оны беджереджегим.
15. Эгер Мени севсенъиз, эмирлеримни тутаджакъсынъыз.
16. Мен Бабадан сорайджагъым, ве О, эбедий сизнен къаладжакъ башкъа Къорчалайыджыны береджек.
17. О – Акъикъат Рухудыр. Дюнья Оны къабул этип оламаз, чюнки Оны корьмей ве бильмей. Сиз исе Оны билесиз, чюнки О, эр вакъыт сизнен, ве ичинъизде оладжакъ.
18. Сизни оксюз къалдырмам, янынъызгъа къайтып келеджем.
19. Бираздан сонъ дюнья Мени корьмейджек. Амма сиз Мени кореджексиз, чюнки Мен яшамакътам, сиз де яшайджакъсыз.
20. Шу куню биледжексиз ки, Мен Бабамда, сиз Менде ве Мен сизде олам.
21. Ким Меним эмирлеримни алса ве оларны тутса, о, Мени севе. Ким Мени севсе, Бабам да оны севеджек. Мен де оны севеджем ве Озюмни онъа косьтереджем, – деди Иса.
22. Сонъ Иуда (Искариот дегиль):– Рабби, Сен не ичюн Озюнъни дюньягъа дегиль, лякин бизге косьтермеге истейсинъ? – деди.
23. Иса онъа шойле джевап берди:– Ким Мени севсе, Меним сёзюмни тутаджакъ, ве Бабам оны севеджек. Биз онъа келип, Озюмиз онен яшайджакъмыз.
24. Ким Мени севмесе, сёзлеримни тутмайджакъ. Сиз эшиткен сёз исе Меним дегиль, лякин Мени ёллагъан Бабанынъ сёзюдир.
25. Буны Мен даа сизнен олгъанымда айттым.
26. Къорчалайыджы исе, Меним адымдан Баба ёллайджакъ Мукъаддес Рух сизге эр шейни огретеджек ве Меним сизге айткъан эписи сёзлеримни О, акъылынъызгъа кетиреджек.
27. Мен сизге барышыкъ къалдырам; Озь барышыгъымны сизге берем. Дюнья бергени киби Мен бермейим. Юреклеринъиз сыкъылмасын, къоркъманъыз.
28. Сизге айткъанымны: «Мен сизден кетеятам ве кене къайтаджам», эшиттинъиз. Эгер Мени севген олсанъыз, «Бабамнынъ янына кетеятам» дегениме къуваныр эдинъиз. Чюнки Бабам Менден буюктир.
29. Бу шейлер ерине кельгенинен иман этинъиз деп, олар даа олмаздан эвель Мен сизге айттым.
30. Сизнен лаф этмек ичюн чокъ вакътым къалмады. Чюнки бу дюньянынъ башлыгъы келеята. Онынъ пайы исе Менде ёкъ.
31. Лякин дюнья бильсин ки, Мен Бабаны севем, Баба Манъа не буюргъан олса, оны беджерем. Энди турунъыз, бу ерден кетейик.

John XV
1. Мен – акъикъий юзюм асмасы олам, Бабам исе – багъджыдыр.
2. Мендеки мейва бермеген эр бир пытакъны О, кесип ташлай. Мейва берген эр бир пытакъны исе, даа чокъ мейва берсин деп, пытап темизлей.
3. Меним сизге айткъан Сёзюм ичюн сиз энди темизсинъиз.
4. Менде олунъыз, Мен де сизде оладжагъым. Асмада къалмагъан пытакъ озь-озюнден мейва берип оламай; сиз де Менде къалмасанъыз, мейва берип оламазсыз.
5. Мен – юзюм асмасы олам, сиз – пытакъларысынъыз. Ким Менде олса, Мен де онда олсам, о, чокъ мейва бере, чюнки Менсиз ич бир шей япып оламайсыз.
6. Ким Менде олмаса, кесильген пытакъ киби атыладжакъ ве къуруйджакъ. Бойле пытакъларны джыйып, атешке атып якъалар.
7. Эгер сиз Менде къалсанъыз ве сёзлерим де сизде къалса, истегенинъизни соранъыз, сизге бериледжек.
8. Сиз чокъ мейва берсенъиз ве Меним шегиртлерим олсанъыз, Бабам шерефленеджек.
9. Бабам Мени насыл севген олса, Мен де сизни ойле севдим. Меним севгимде булунынъыз.
10. Мен Бабамнынъ эмирлерини тутып, Онынъ севгисинде булунам. Сиз де Меним эмирлеримни тутсанъыз, Меним севгимде булунаджакъсыз.
11. Меним къуванчым сизде олсун ве сизинъ къуванчынъыз бутюнлей олсун деп, Мен бу сёзлерни сизге айттым.
12. Меним эмирим шудыр: Мен сизни насыл севген олсам, сиз де бир-биринъизни ойле севинъиз.
13. Ким озь джаныны достлары ичюн берсе, бундан юксек севги ёкъ.
14. Эгер сиз буюргъанларымны беджерсенъиз, сиз Меним достларымсыз.
15. Мен сизге энди «къул» демейим, чюнки къул эфендисининъ не япкъаныны бильмей. Сизге исе «достларым» дедим, чюнки Бабамдан эшиткен эр шейни сизге бильдирдим.
16. Сиз Мени сайламадынъыз, лякин Мен сизни сайладым ве сизни, юрмеге ве гъайып олмайджакъ мейва бермеге тайин эттим. Шунынъ ичюн, Меним адымдан Бабадан не истесенъиз, О, сизге береджек.
17. Мен сизге буюрам: бир-биринъизни севинъиз!
18. Эгер дюньянынъ сизни кореджек козю олмаса, билинъиз ки, сизден эвель онынъ Мени кореджек козю ёкъ эди.
19. Сиз бу дюньядан олгъан олсанъыз, дюнья сизни озюнъки киби север эди. Амма сиз бу дюньядан дегильсиз, лякин Мен сизни дюньядан сайлап алдым. Ана шу себептен дюньянынъ сизни кореджек козю ёкъ.
20. «Къул озь эфендисинден устюн олмаз», деген лафны акъылынъызда тутунъыз. Эгер Мени къувгъан олсалар, сизни де къуваджакълар. Эгер Меним сёзлеримни туткъан олсалар, сизинъкилерини де тутаджакълар.
21. Адамлар бунынъ эписини сизге Меним адым ичюн япаджакълар, чюнки Мени Ёллагъанны бильмейлер.
22. Эгер Мен келип оларгъа айтмагъан олсам, оларда гуна олмаз эди. Энди исе гунасына сылтав къалмады.
23. Мени кореджек козю олмагъан адамнынъ Бабамны да кореджек козю ёкъ.
24. Эгер Мен олар арасында, башкъалары асыл япып оламагъан ишлерни япмагъан олсам, оларда гуна олмаз эди. Энди исе ишлеримни корьдилер ве Мени де, Бабамны да кореджек козю олмады.
25. Бу оларнынъ Къанунында: «Себепсиз оларнынъ Мени кореджек козю ёкъ эди», – деп язылгъан шей беджерильмек ичюн олмакъ керек эди.
26. Бабамдан Мен сизге Къорчалайыджыны ёллайджам. О, Бабамдан чыкъаяткъан Акъикъат Рухудыр. О кельгенде, Меним акъкъымда шаатлыкъ этеджек.
27. Сиз де шаатлыкъ этеджексиз, чюнки сиз башындан Меннен берабер эдинъиз.

John XVI
1. Сиз ёлдан урулманъыз деп, Мен буны сизге айттым.
2. Сизни синагогадан айыраджакълар. Ойле заман келеята ки, сизни ольдюрген эр бир адам, буны япып, Аллагъа хызмет этем, деп тюшюнеджек.
3. Бу ишлерни япаджакълар, чюнки олар не Бабамны, не Мени таныдылар.
4. Онынъ вакъты-саати кельгенде, сёзлеримни хатырланъыз деп, Мен буны сизге бильдирдим. Эвельден сизге буны айтмадым, чюнки сизнен берабер эдим.
5. Энди исе Мени Ёллагъаннынъ янына кетем. Амма аранъыздан ич кимсе Менден: «Къайда кетесинъ?» – деп сорамай.
6. Лякин буны сизге айткъаным ичюн, юреклеринъиз гъам-къайгъыгъа толды.
7. Амма сизге акъикъатны айтам: Меним кетеяткъаным сиз ичюн файдалыдыр. Чюнки эгер Мен кетмесем, Къорчалайыджы сизге кельмез. Эгер кетсем, Оны сизге ёллайджагъым.
8. О исе келип, гуна, инсафлыкъ ве суд акъкъында дюньянынъ къабаатыны белли этеджек.
9. Гуна акъкъында, чюнки адамлар Манъа иман этмейлер.
10. Инсафлыкъ акъкъында, чюнки Мен Бабагъа кетеятам, ве сиз Мени энди корьмейджексиз.
11. Суд акъкъында, чюнки бу дюньянынъ башлыгъы суд этильди.
12. Сизге даа чокъ шей айтмакъ керегим, лякин шимди оны анълап оламайсыз.
13. Амма О, Акъикъат Руху кельгенде, О, сизни бутюн акъикъат ёлуна алып бараджакъ. О, Озюнден айтмайджакъ. Не эшитсе, шуны айтаджакъ ве келеджекте оладжакъларны сизге ачыкъ-айдын этеджек.
14. О, Мени шерефлейджек, чюнки Менден эшиткен шейлерни сизге ачыкъ-айдын этеджек.
15. Бабанынъ олгъан эр шейи Менимкидир. Ана шу себептен, О, Менден эшиткен шейлерни сизге ачыкъ-айдын этеджек, дейим.
16. Бираздан сиз Мени корьмейджексиз, бираздан да кене Мени кореджексиз.
17. О вакъыт Исанынъ шегиртлери озьара:– Онынъ бизге: «Бираздан сиз Мени корьмейджексиз, бираздан да кене Мени кореджексиз», ве «Чюнки Мен Бабамнынъ янына кетем», айткъанынынъ манасы не? – дедилер.
18. Сонъ олар:– «Бираздан» дегенинен не айтмагъа истей? Биз анълап оламаймыз! – дей эдилер.
19. Иса, шегиртлери Ондан бу шейлер акъкъында сорамагъа истегенлерини билип, деди:– «Бираздан Мени корьмейджексиз, бираздан да кене Мени кореджексиз», деген сёзлерим акъкъында деп сорашасынъызмы?
20. Сизге керчектен догърусыны айтам: сиз агълайджакъсыз ве юреклеринъиз янаджакъ, дюнья исе къуванаджакъ. Сиз дертлер чекеджексиз, лякин дертлеринъиз къуванчкъа айланаджакъ.
21. Бала догъгъан къадын дертлер чеке, чюнки онынъ вакъты кельди. Амма бала догъгъандан сонъ, дертлерини унута, чюнки дюньягъа янъы адамнынъ кельгенине къувана.
22. Сиз де шимди дертлер чекесиз, лякин Мен сизни кене кореджем, ве юреклеринъиз къуванчкъа толаджакъ, ве къуванчынъызны сизден ич кимсе тутып аламаз.
23. О куню Менден ич бир шей сорамайджакъсыз. Сизге керчектен догърусыны айтам: эгер Меним адымдан Бабадан не сорасанъыз, О, сизге береджек.
24. Шимдигедже Меним адымдан Бабадан ич бир шей сорамадынъыз. Соранъыз ве аладжакъсыз, ве къуванчынъыз там оладжакъ.
25. Бу шейлерни Мен сизге кинаенен айттым. Лякин ойле бир вакъыт келе ки, энди сизге кинаенен айтмайджагъым, Баба акъкъында ачыкътан-ачыкъ айтаджагъым.
26. О куню Меним адымдан сорайджакъсыз. Мен исе, сиз ичюн Бабадан сорайджагъым, демейим.
27. Баба Озю исе сизни севе, чюнки сиз Мени севип, Алладан чыкъкъаныма инандынъыз.
28. Мен Бабадан чыкъып, дюньягъа кельдим. Энди кене дюньядан кетип, Бабагъа къайтам.
29. – Мына, шимди Сен ачыкъ-айдын айтасынъ, кинаенен лаф этмейсинъ, – деди шегиртлер Исагъа.
30. – Шимди билемиз ки, Сен эр шейни билесинъ ве ич бир адамгъа Сенден сорамакънынъ кереги ёкъ. Шунынъ ичюн биз Сен Алладан кельгенинъе инанамыз.
31. – Энди инанасынъызмы? – деди Иса оларгъа.
32. – Мына, ойле вакъыт келеята ве энди кельди ки, эр биринъиз озь тарафынъызгъа къачаджакъсыз, ве Мен бир Озюм олып къаладжагъым. Амма Мен ялынъыз дегилим, чюнки Баба Меннен берабер.
33. Сиз Менде барышыкъ тапмакъ ичюн буларны сизге айттым. Дюньяда къаза-беля устюнде яшайсынъыз. Лякин джесюр олунъыз: Мен бу дюньяны енъдим.

John XVII
1. Шу сёзлерден сонъ Иса козьлерини кокке котерип, деди:– Эй Баба! Вакъыт кельди. Огъул Сени шерефлемек ичюн, Огъулны шерефле,
2. чюнки Сен Онъа бутюн яшагъанларнынъ устюнде къудретни бердинъ, Сен Онъа берген адамларнынъ эписине О, эбедий аят берсин.
3. Эбедий аят исе – Сени, бирден-бир акъикъий Алланы эм де Сен ёллагъан Иса Месихни танып-бильмектир.
4. Манъа берген вазифенъни беджерип, Мен ер юзюнде Сени шерефледим.
5. Мына, Баба, Сенинъ огюнъде Мени шерефле. Дюнья яратылмаздан эвель Сенинъ огюнъде Менимки олгъан шерефни Манъа къайтар.
6. Сен дюньядан Манъа берген адамларгъа Сенинъ адынъны ачтым. Олар Сенинъ эдилер, ве Сен оларны Манъа бердинъ, ве олар Сенинъ сёзюнъни туттылар.
7. Олар энди билелер ки, Сен Манъа берген эр шей Сенден келе,
8. чюнки Манъа берген сёзлеринъни оларгъа айттым. Олар исе сёзлеринъни къабул этип, Мен Сенден чыкъып кельгенимни керчектен анъладылар, Мени Сен ёллагъанынъа инандылар.
9. Мен олар ичюн сорайым. Дюнья ичюн дегиль, лякин Сен Манъа берген адамлар ичюн сорайым, чюнки олар Сенинъдир.
10. Меним эр бир шейим – Сенинъ, Сенинъ эр бир шейинъ исе – Менимдир. Меним шерефим оларнен багълы.
11. Мен энди бу дюньяда олмайджам. Олар бу дюньяда къалалар, Мен исе Санъа къайтам. Эй мукъаддес Баба! Сен Манъа берген адынъда оларны сакъла, олар да Биз киби бирлик олсунлар.
12. Мен оларнен олгъанымда, Сен Манъа берген адынъда Мен оларны сакълап къорчаладым. Олардан ич бири гъайып олмады. Тек джеэннемге тюшеджек адам гъайып олды, чюнки Язы беджерильмек керек эди.
13. Энди исе Санъа къайтам. Меним къуванчым оларда там олмакъ ичюн буларны даа дюньяда олгъанымда айтам.
14. Мен оларгъа Сенинъ Сёзюнъни бильдирдим. Дюньянынъ оларны кореджек козю ёкъ, чюнки Мен бу дюньядан олмагъаным киби, олар да бу дюньядан дегиллер.
15. «Оларны дюньядан ал», демейим, лякин «Оларны яманлыкътан къорчала», дейим.
16. Мен бу дюньядан олмагъаным киби, олар да бу дюньядан дегиллер.
17. Оларны акъикъат кучюнен азиз эт. Сенинъ Сёзюнъ – акъикъаттыр.
18. Сен Мени дюньягъа ёллагъанынъ киби, Мен де оларны дюньягъа ёлладым.
19. Олар акъикъатта азиз олсунлар деп, Мен Озюмни олар ичюн Санъа багъышлайым.
20. Мен тек олар ичюн сорамайым, оларнынъ лафыны эшитип Манъа иман этеджеклер ичюн де сорайым.
21. Оларнынъ эписи бирлик олсунлар. Эй Баба, Сен Менде ве Мен Сенде олгъаным киби, олар да Бизде олып, бирлик олсунлар. Сонъ дюнья Мени Сен ёллагъанынъа инанаджакъ.
22. Биз бирлик олгъанымыз киби, олар да бирлик олсунлар деп, Сен Манъа берген шерефинъни Мен оларгъа да бердим.
23. Сен Менде, Мен исе оларда олам. Олар там бирлик олсунлар. Сонъра дюнья Мени Сен ёллагъанынъны ве, Мени насыл севсенъ, оларны да ойле севгенинъни биледжек.
24. Эй Баба! Сен Манъа берген адамлар Меннен берабер бир ерде оладжакъларыны истейим. Сен Манъа берген шерефимни олар корьсюн. Бу шерефимни Сен Манъа, Мени дюнья яратылмаздан эвель севгенинъ ичюн бердинъ.
25. Эй адалетли Баба! Дюнья Сени танымагъан олса да, Мен Сени таныдым. Бу адамлар да Мени Сен ёллагъанынъны бильдилер.
26. Сенинъ адынъны оларгъа бильдирдим ве даа бильдиреджегим. Сонъ Манъа олгъан севгинъ оларда да олсун, ве Мен оларда олайым.

John XVIII
1. Бу сёзлерни айткъан сонъ, Иса Озь шегиртлеринен о ерден чыкъып, Кидрон вадийининъ башкъа тарафына кечти. Шу ерде бир багъ бар эди. Иса шегиртлеринен берабер багънынъ ичине кирдилер.
2. Исаны саткъан Иуда да о ерни биле эди, чюнки Иса шегиртлеринен берабер о ерде сыкъ-сыкъ топлаша эдилер.
3. Бойлеликнен, Иуда бир арбий болюкни эм де баш руханийлерден ве фериселерден мемурларны алып, о ерге кельди. Къолларында лампатлар, фенерлер ве силя бар эди.
4. Иса, Озюне оладжакъ эр шейни биле эди. О, адамларнынъ огюне чыкъып, сорай:– Кимни къыдырасыз?
5. – Назаретли Исаны, – деп джевап бере олар.– Бу Меним, – дей Иса.Исаны саткъан Иуда да оларнынъ арасында тура эди.
6. Иса «Бу Меним» дегенинен, олар арткъа чекилип, озьлерини ерге ташладылар.
7. Иса олардан кене сорай:– Кимни къыдырасыз?– Назаретли Исаны, – дейлер олар.
8. – Сизге айттым да, бу Меним. Эгер Мени къыдырсанъыз, бу адамларны йиберинъиз, кетсинлер, – деди оларгъа Иса.
9. Шунынънен, Онынъ эвельден: «Сен Манъа берген адамлардан ич бирисини гъайып этмедим», деген сёзлери беджерильмек керек эди.
10. Шу ань Симон Пётр озь къылычыны чыкъарды да, баш руханийнинъ къулуны урып, онынъ онъ къулагъыны кесип атты. Къулнынъ ады Малхос эди.
11. Иса Пётргъа:– Къылычынъны къынына сакъла! Бабам Манъа берген къадени ичмемми? – деди.
12. О вакъыт болюкнинъ аскерлери, бинъбашы ве еудийлернинъ мемурлары Исаны якъалап багъладылар.
13. Оны башта Аннаснынъ алдына алып кельдилер. Аннас о йылы баш руханий олгъан Каяфанынъ къайнатасы эди.
14. Эвельден еудий башлыкъларына: «Халкъ ичюн бир адамнынъ ольгени яхшыджа», деп акъыл огреткен адам Каяфа эди.
15. Исанынъ артындан Симон Пётр ве даа башкъа бир шегирт кеттилер. Бу шегирт баш руханийнен таныш эди, шунынъ ичюн о, Исанен берабер баш руханийнинъ азбарына кирди.
16. Пётр исе тышарыда, къапунынъ янында тура эди. Сонъ баш руханийнен таныш олгъан шегирт чыкъты ве къапуны къаравул эткен къызгъа бир шейлер айтып, Пётрны ичериге алып кирди.
17. О вакъыт, къапуны къаравул эткен къыз Пётрдан:– Сен де о адамнынъ шегиртлеринден дегильсинъми? – деп сорады.– Ёкъ! – деди Пётр.
18. Ава сувукъ олгъаны ичюн, о ерде тургъан къуллар ве мемурлар комюрден атеш якъып, къызына эдилер. Пётр да оларнен берабер къызынып тура эди.
19. О вакъыт баш руханий Исагъа Онынъ шегиртлери ве огретюви акъкъында суаллер бере эди.
20. Иса онъа джевап берди:– Мен бутюн дюньягъа ачыкъ айттым. Эр вакъыт еудийлернинъ эписи топлашкъан синагогаларда ве Алланынъ Сарайында огреттим, гизли ич бир шей айтмадым.
21. Не ичюн Менден сорайсынъ? Меним лафларымны эшиткенлерден сорап биль, олар айткъанымны билелер.
22. Иса буларны айткъан вакъытта, якъын тургъан мемурлардан бири, Исанынъ бетине урып:– Баш руханийге насыл джевап бересинъ? – деди.
23. Иса джевап берип:– Эгер Мен янълыш айткъан олсам, о, янълыш олгъаны акъкъында шаатлыкъ бер. Эгер догъру айткъан олсам, не ичюн Мени урасынъ? – деди.
24. Бундан сонъ Аннас Исаны багълангъан алда баш руханий Каяфагъа ёллады.
25. Симон Пётр исе даа къызынып тура эди.– Сен де Онынъ шегиртлеринден дегильсинъми? – деп сорадылар ондан.– Ёкъ! – деп инкяр этти о.
26. Баш руханийнинъ къулларындан бири, Пётр къулагъыны кесип аткъан адамнынъ сою эди. Бу къул Пётргъа:– Багъчада сени Онен берабер корьмедимми? – деди.
27. Пётр кене инкяр этти. Шу ань хораз къычырды.
28. Исаны Каяфанынъ эвинден преториягъа алып бардылар. Саба эрте эди. Еудийлер арамланмамакъ ичюн, сарайгъа кирмедилер, чюнки Песах ашыны ашамагъа истедилер.
29. Шу себептен Пилат тышарыгъа, оларнынъ алдына чыкъты.– Бу адамны неде къабаатлайсыз? – деп сорады.
30. – Эгер О, яманлыкъ япмагъан олса, Оны санъа алып кетирмез эдик, – деп джевап берди олар.
31. – Оны озюнъиз алынъыз да, озь Къанунынъыз боюнджа суд этинъиз, – деди Пилат.– Бизим ич кимсени олюм джезасына бермеге акъкъымыз ёкъ, – деди онъа еудийлер.
32. Шунынънен, Исанынъ, Озюнинъ келеджек олюми акъкъында айткъан сёзлери ерине кельмек керек эди.
33. Пилат преториягъа къайтып Исаны чагъырды да:– Сен еудийлернинъ Падишасы оласынъмы? – деп сорады.
34. – Бу лаф озюнъден чыкътымы, я да башкъалары санъа Меним акъкъымда айттылармы? – деп сорады Иса.
35. – Не, мен еудийимми? Сени манъа Озь халкъынъ, Озь баш руханийлеринъ якъалап бердилер. Сен насыл иш яптынъ? – деди Пилат.
36. Иса джевап берди:– Меним Падишалыгъым бу дюньядан дегиль. Эгер Падишалыгъым бу дюньядан олгъан олса, еудий башлыкъларынынъ къолуна Манъа берильмемек ичюн, хызметчилерим курешир эдилер. Ёкъ, Меним Падишалыгъым бу ерден дегиль.
37. – Демек, Сен падиша экенсинъ де? – деди Пилат.– Сен озюнъ Манъа «Падиша» дейсинъ, – деди Иса. – Мен акъикъат акъкъында шаатлыкъ этмек ичюн догъдым ве шу макъсатнен дюньягъа кельдим. Ким акъикъат тарафында олса, Меним сесимни эшите.
38. – Акъикъат недир? – деп сорады Пилат. Буны айтты да, кене тышарыгъа, еудийлернинъ алдына чыкъты.– Мен Онда ич бир къабаат тапмайым, – деди оларгъа.
39. – Сизинъ бир адетинъиз бар: сиз ичюн Песах Байрамында бир мабюсны азат этем. Истейсизми, еудийлернинъ Падишасыны сизге азат этейим?
40. Лякин олар къычырып, кене:– Оны дегиль, Бараббаны азат эт! – деди.Барабба исе айдут эди.

John XIX
1. О вакъыт Пилат Исаны къамчыламагъа буюрды.
2. Аскерлер исе тикенлерден тадж ясап, Онынъ башына кечирдилер, устюне мор тюслю урба кийдирдилер.
3. Исанынъ янына келип:– Яшасын еудийлернинъ Падишасы! – деп, Онынъ бетине ура эдилер.
4. Сонъ Пилат кене тышарыгъа чыкъып, халкъкъа:– Мына, Оны огюнъизге чыкъараджам. Билинъиз: мен Онда ич бир къабаат тапмадым! – деди.
5. О вакъыт, башына тикенли тадж, устюне мор тюслю урба кийильген Иса тышарыгъа чыкъты.– Мына, о адам! – деди Пилат оларгъа.
6. Баш руханийлер ве мемурлар Исаны корип:– Оны хачкъа мыхла, хачкъа! – деп къычырдылар.– Оны сиз алынъыз да, хачкъа мыхланъыз! Мен Онда ич бир къабаат тапмадым, – деди Пилат оларгъа.
7. Еудийлер онъа джевап берип:– Бизде Къанун бар. Къанунымыз боюнджа Онъа ольмек керек, чюнки О, Озюни Алланынъ Огълу япты, – дедилер.
8. Пилат буны эшитип, даа чокъ къоркъты.
9. Къайтып, преториягъа кирди ве Исадан:– Сен къаерденсинъ? – деп сорады. Лякин Иса онъа джевап бермеди.
10. – Манъа джевап бермейсинъми? – деди Пилат. – Сени хачкъа мыхламагъа да, азат этмеге де къудретим олгъаныны бильмейсинъми?
11. Иса джевап берди:– Эгер санъа юкъарыдан берильмеген олса, сенде Меним устюмде ич бир къудретинъ олмаз эди. Шу себептен Мени сенинъ къолунъа бергеннинъ гунасы сенинъ гунанъдан буюк.
12. Бу сёзлерден сонъ Пилат Исаны азат этмеге чаресини къыдырып башлады. Амма еудийлер къычырып:– Эгер Оны азат этсенъ, Сен императорнынъ досту дегильсинъ! Озюне падиша деген эр бир адам императоргъа къаршыдыр! – дедилер.
13. Пилат бу сёзлерни эшитип, Исаны тышарыгъа алып чыкъты, озю исе еудийдже «Габбата» деген Таш Тёшеме устюндеки къады курсюсине отурды.
14. Шу куню азырланув куню, Песах Байрамынынъ арфеси эди. Вакъыт уйлеге якъын эди. Пилат еудийлерге:– Мына, Падишанъыз! – деди.
15. – Ёкъ эт Оны, ёкъ эт! Хачкъа мыхла! – деп къычырды олар.– Сизинъ Падишанъызны хачкъа мыхлайыммы? – деп сорады Пилат.– Императордан башкъа падишамыз ёкъ, – деди баш руханийлер.
16. Ахыр-сонъу Пилат Исаны хачкъа мыхламакъ ичюн оларгъа берди. Олар исе Исаны алып кеттилер.
17. Иса Озь хачыны котерип, «Къафа Ери», еудийдже Голгофа деген ерге кельди.
18. О ерде Исаны хачкъа мыхладылар. Онен берабер даа эки адамны мыхладылар, Иса ортада, бириси онъ, экинджиси сол тарафта эдилер.
19. Пилат: «Назаретли Иса, еудийлернинъ Падишасы», деп яздырды да, языны хачнынъ тёпесине астырды.
20. Иса хачкъа мыхлангъан ер шеэрге якъын олгъаны ичюн, бу языны чокъ адам окъуды. Язы еудий, латин ве юнан тиллеринде язылгъан эди.
21. Еудийлернинъ баш руханийлери исе Пилаткъа барып шойле дедилер:– «Еудийлернинъ Падишасы» деп язма. Лякин: «Бу адам: „Мен еудийлернинъ Падишасым”, деди», – деп яз.
22. – Нени язгъан олсам, шуны яздым, – деди Пилат.
23. Аскерлер Исаны хачкъа мыхлагъан сонъ, Онынъ урбасыны алдылар. Эр бир аскерге айырып, усть урбасыны дёрт парчагъа больдилер. Тюп урбасы исе къалды. О, бойдан-бойгъа тикишсиз токъулгъан эди.
24. Аскерлер бир-бирине:– Буны йыртмайыкъ, о ичюн джереп чекейик, кимге тюшсе, онынъки олсун, – дедилер.Шунынънен, Язынынъ сёзлери: «Урбаларымны озьара больдилер, урбам ичюн джереп чектилер», – беджерильмек керек эди. Аскерлер де бойле яптылар.
25. Исанынъ хачы янында Онынъ анасы, анасынынъ татасы, Клопаснынъ апайы Мерьем ве магдалалы Мерьем тура эдилер.
26. Иса анасыны ве янында Озюнинъ севимли шегирти тургъаныны корьди де, анасына:– Эй къадын, мына бу сенинъ огълунъ! – деди.
27. Сонъ шегиртине:– Мына бу сенинъ ананъ! – деди. О вакъыттан башлап о шегирт Мерьемни озь эвине алды.
28. Бундан сонъ Иса энди эр шей беджерильгенини билип, Язы сонъунадже беджерильсин деп, О:– Сувсадым! – деди.
29. О ерде экши шарапкъа толу бир савут бар эди. Аскерлер сюнгерни экши шарапкъа батырдылар ве эзов отунынъ деметине илиштирип, Исанынъ агъзына узаттылар.
30. Иса бир ютум шарап ичип:– Эр шей ерине кельди! – деди де, башыны эгип джан берди.
31. О куню – азырланув куню, раатлыкъ кунюнинъ арфеси эди. Беденлер хачларда раатлыкъ кунюнде, хусусий буюк бир байрам кунюнде къалмасынлар деп, еудийлер Пилаттан, хачкъа мыхлангъан адамларнынъ балдырларыны сындырып, беденлерини хачлардан аладжакъларыны истедилер.
32. Аскерлер барып, Исанен берабер хачкъа мыхлангъан биринджи, сонъ экинджи адамнынъ балдырларыны сындырдылар.
33. Исанынъ янына барып, Онынъ энди ольгенини корьдилер ве балдырларыны сындырмадылар.
34. Лякин аскерлерден бири Исанынъ багърыны мызракънен тешти. Шу дакъкъасы Онынъ багърындан къан ве сув акъып чыкъты.
35. Буны корьген адам, сиз де иман этмек ичюн, шаатлыкъ этти. Онынъ шаатлыгъы догърудыр, о, акъикъатны айткъаныны биле.
36. «Онынъ кемиги сындырылмайджакъ», – деген Язы беджерильсин деп, бу шейлер олды.
37. Язынынъ башкъа бир еринде шойле айтылгъан: «Бедени тешильген Адамгъа тикилип бакъаджакълар».
38. Бундан сонъ ариматеялы Юсуф Исанынъ беденини хачтан тюшюрмек ичюн Пилаттан разылыкъ сорады. Юсуф Исанынъ шегирти эди, лякин гизлиден, чюнки еудийлерден къоркъа эди. Пилат онъа разылыкъ берди. О вакъыт Юсуф барып, Исанынъ беденини хачтан алды.
39. Никодим де онен берабер кетти. О, эвельден, гедже Исагъа кельген эди. О, 30 литр мюрнен алоэ къарышмасыны алып кельди.
40. Олар экиси Исанынъ беденини алып, еудийлернинъ дефн адетлерине коре, Оны бу къокъулы шейлернен кетен безге сардылар.
41. Иса хачкъа мыхлангъан ерде бир багъча бар эди. О багъчада даа ич бир кимсе дефн этильмеген янъы къабир бар эди.
42. Еудийлернинъ раатлыкъ кунюне азырланув куню олгъаны ичюн, олар, бу ер якъын, деп, Исаны шу къабирге къойдылар.

John XX
1. Афтанынъ биринджи куню саба эрте, даа къаранлыкъ олгъанда, магдалалы Мерьем къабирнинъ янына келип, къабир агъзындаки ташнынъ авдарылгъаныны корьди.
2. О, чапып Симон Пётр ве башкъа, Исанынъ севимли шегиртине кельди де:– Олар Раббини къабирден алып кеткенлер, Оны не ерге къойгъанларыны бильмеймиз, – деди.
3. Шу ань Пётр ве башкъа шегирт чыкъып, къабир тарафына кеттилер.
4. Экиси берабер чапып бардылар. Амма о шегирт Пётрдан тездже чапып, къабирге биринджи барып етти.
5. О, эгилип ичериге козь ташлады, о ерде тек кетен безлер яткъаныны корьди, лякин озю къабирге кирмеди.
6. Онынъ артындан Симон Пётр келип чыкъты ве къабирге кирип, ерде яткъан кетен безлерни корьди.
7. Исанынъ башына сарылгъан явлукъ исе кетен безлернен берабер дегиль, айыры ерде сарылып къоюлгъан эди.
8. О вакъыт, эвель кельген шегирт де къабирге кирди ве буны корип, иман этти.
9. Лякин Иса олюлерден тириледжек, деген Языны олар даа анъламай эдилер.
10. Сонъ шегиртлер кене озь эвлерине къайтып кеттилер.
11. Мерьем исе къабирнинъ янында турып, агълай эди. Агълай-агълай, бир эгилип къабир ичине бакъты.
12. Анда беяз урба кийген эки мелекни корьди. Бири Исанынъ бедени яткъан ернинъ башы уджунда, экинджиси исе аякъ уджунда отура эди.
13. Олар Мерьемге:– Эй къадын, сен не ичюн агълайсынъ? – дедилер.– Раббимни алып кеткенлер, Оны къаерге къойгъанларыны бильмейим, – деди о.
14. Буны айткъанынен, артына айланып, онынъ янында тургъан Исаны корьди. Лякин Онынъ Иса олгъаныны бильмеди.
15. – Эй къадын, сен не ичюн агълайсынъ? Кимни къыдырасынъ? – деди Иса онъа. Мерьем Оны багъчаджы белледи. Онъа:– Эфенди, эгер сен Оны алып кеткен олсанъ, къаерге къойгъанынъны манъа айт, мен Оны барып алайым, – деди.
16. Иса онъа:– Мерьем! – деди. Мерьем айланып, еудий тилинде:– Раввуни! – деди. (Демек, «Оджам».)
17. – Манъа тийме! – деди Иса Мерьемге. – Мен даа Бабамнынъ янына котерильмедим. Бар да агъа-къардашларыма шойле айт: «Мен Озь Бабама ве сизинъ Бабанъызгъа, Меним Аллама ве сизинъ Алланъызгъа котерилем».
18. О вакъыт магдалалы Мерьем шегиртлерге барып:– Мен Раббини корьдим! – деди, Иса онъа нелер айткъаныны да икяе этти.
19. Шу кунюнинъ акъшамында, афтанынъ биринджи кунюнде шегиртлер, эвнинъ къапуларыны къапатып отура эдилер, чюнки олар еудий башлыкъларындан къоркъа эди. О вакъыт Иса пейда олды. Оларнынъ ортасында турып, о оларгъа:– Селям алейкум! – деди.
20. Буны айтып, оларгъа къолларыны ве багърыны косьтерди. Шегиртлер Раббини корип, пек севиндилер.
21. Иса оларгъа кене:– Селям алейкум! Бабам Мени ёллагъан киби, Мен де сизни ойле ёллайым, – деди.
22. Шойле деп, оларнынъ устюне уфюрди ве:– Мукъаддес Рухны алынъыз, – деди.
23. – Кимнинъ гуналарыны багъышласанъыз, олар багъышлангъан олур. Кимнинъ гуналарыны багъышламасанъыз, олар багъышланмагъан къалыр.
24. Он эки шегиртинден бири, «Эгиз» адландырылгъан Тома, Иса кельген вакъытта, о ерде шегиртлернинъ арасында ёкъ эди.
25. Башкъа шегиртлер онъа:– Биз Раббини корьдик, – дедилер. Тома оларгъа шойле деди:– Мен Онынъ къолларындаки мых яраларыны корьмегенимдже, Онынъ мых яраларына озь пармагъымны тийдирмегенимдже, къолумны Онынъ багърына къоймагъанымдже, инанмайым.
26. Секиз куньден сонъ Исанынъ шегиртлери кене эвде топлаштылар. Тома да оларнен берабер эди. Къапулары къапалы олгъан олса да, Иса кельди ве оларнынъ ортасында турып:– Селям алейкум! – деди.
27. Сонъ Томагъа бакъып:– Пармагъынъны мында къой, Меним къолларыма бакъ. Къолунъны узат да, багърыма оны къой. Энди имансыз олма, иманлы ол! – деди.
28. Тома Исагъа:– Меним Раббим ве меним Аллам! – деп джевап берди.
29. Иса онъа шойле деди:– Сен Мени корьгенинъ ичюн инандынъ. Корьмейип инанаджакълар не къадар бахтлылар!
30. Иса шегиртлерининъ огюнде даа чокъ башкъа, бу китапта язылмагъан бельгилер косьтерди.
31. Шу исе, сиз Иса – Месих, Алланынъ Огълу олгъанына инанынъыз деп ве инанып, Онынъ адындан аятны алынъыз деп язылгъандыр.

John XXI
1. Бундан сонъ Иса шегиртлерине Тиберия голю ялысында кене Озюни косьтерди. Озюни бойле косьтерди:
2. Симон Пётр, «Эгиз» адландырылгъан Тома, Галилеянынъ Кана шеэринден олгъан Натанель, Зебедайнынъ огъуллары ве башкъа эки шегирт бир ерде эдилер.
3. Симон Пётр башкъаларына:– Мен балыкъ тутмагъа кетем, – деди.– Биз де сеннен берабер барайыкъ, – деди олар.Сонъ барып, олар къайыкъкъа миндилер. Лякин шу геджеси ич бир шей тутмадылар.
4. Кунь догъгъанда, Иса ялыда тура эди. Шегиртлер исе Онынъ Иса олгъаныны анъламадылар.
5. – Достлар, сиз балыкъ тутмадынъызмы? – деп сорады Иса олардан.– Ёкъ, – деди олар.
6. – Балыкъ сачманъызны къайыкънынъ онъ тарафындан ташланъыз, тутарсыз, – деди Иса.Олар сачманы ташладылар ве, балыкъ о къадар чокъ олгъанындан, оны чыкъарып оламадылар.
7. О вакъыт Исанынъ севимли шегирти:– О, Раббидир! – деди Пётргъа.Симон Пётр Онынъ Рабби олгъаныны эшиткенинен, эвельден чыкъарып ташлагъан усть урбасыны кийди де, озюни гольге атты.
8. Башкъа шегиртлер исе балыкъкъа толу сачманы чекип, къайыкъта кельдилер. Олар ялыгъа якъын, къарарнен 100 метр авлакъта эдилер.
9. Ялыгъа чыкъкъанларында, янгъан комюрнинъ устюнде къавурылгъан балыкъны ве янында тургъан отьмекни корьдилер.
10. Иса оларгъа:– Сиз шимди бир къач туткъан балыкъларынъызны кетиринъиз, – деди.
11. Симон Пётр барып, сачманы ялыгъа чекип чыкъарды. Онынъ ичинде 153 дане балабан балыкъ бар эди. Балыкълар чокъ олгъанына бакъмадан, сачма йыртылмагъан.
12. Иса шегиртлерине:– Айдынъыз, сабалыкъ ашанъыз, – деди. Олардан ич бирининъ: «Сен кимсинъ?» – деп сорамагъа джесарети олмады, чюнки Онынъ Рабби олгъаныны бильдилер.
13. Иса якъынджа келип, отьмекни алды ве оларгъа берди. Балыкъны да шойле болип берди.
14. Бойледже, Иса, олюлерден тирильген сонъ, учюнджи кере шегиртлерине корюнди.
15. Сабалыкъ ашагъан сонъ, Иса Симон Пётрдан сорай:– Юхан огълу Симон, сенинъ Манъа олгъан севгинъ буларнынъ севгисинден зиядеми?– Эбет, Рабби! Мен Сени севгенимни Озюнъ билесинъ де, – дей Онъа Пётр.– Къозуларымны ашат, – дей онъа Иса.
16. Экинджи кере Иса Пётрдан кене сорай:– Юхан огълу Симон, сен Мени севесинъми?– Эбет, Рабби! Сени севгенимни Озюнъ билесинъ де, – дей Пётр Онъа.– Къойларымны бакъ, – дей онъа Иса.
17. Сонъ учюнджи кере Пётрдан сорай:– Юхан огълу Симон, сен Мени севесинъми?Озюнден учюнджи кере: «Мени севесинъми?» деп сорагъанына Пётрнынъ джаны агъырды.– Рабби! Сен эр шейни билесинъ, мен Сени севгенимни де билесинъ, – дей Пётр. Иса онъа шойле дей:– Къойларымны ашат!
18. Санъа керчектен догърусыны айтам: яш олгъан вакътынъда къушагъынъны озюнъ багълап, истеген ерге бара эдинъ. Лякин къартайгъан вакътынъда исе къолларынъны узатаджакъсынъ ве башкъа бириси санъа къушакъны багълап, сени истемеген ерге алып бараджакъ.
19. Иса бу сёзлерни, Пётр насыл олюмнен олип, Алланы шерефлейджегини бильдирмек ичюн, айткъан эди. Сонъ онъа:– Меним артымдан юр! – деди.
20. Пётр айланып, Исанынъ севимли шегирти оларнынъ пешинден кельгенини корьди. Эвельден бу шегирт акъшамлыкъ ашагъанда, Исанынъ кокрегине башыны къойып: «Рабби, Сени ким сатаджакъ?» – деп сорагъан эди.
21. Пётр оны корип, Исадан:– Рабби, онъа не оладжакъ? – деп сорады.
22. Иса онъа:– Эгер Мен кене кельгенимдже онынъ яшагъаныны истесем, сенинъ ишинъ не? Сен Меним артымдан юре бер, – деди.
23. Бойледже, иманлылар арасында бу шегирт ольмейджек, деген лаф даркъалды. Амма Иса онынъ ольмейджегини айтмады. О, тек: «Эгер Мен кене кельгенимдже онынъ яшагъаныны истесем, сенинъ ишинъ не?» – деген эди.
24. Мына бу шегирт бу ишлернинъ эписине шаатлыкъ эте ве оларны язып алды. Онынъ шаатлыгъы акъикъат олгъаныны билемиз.
25. Иса япкъан даа чокъ ишлер бар. Олар бирер-бирер язылгъан олса, фикиримдже, язылгъан китаплар бутюн дюньягъа биле сыгъмаз эди.

Acts I
1. Эй Теофил! Иса баштан, кокке котерильген кунюне къадар, насыл шейлер япкъаны ве огреткени акъкъында мен биринджи китапта яздым. Кокке котерильмезден эвель, О, Озю сайлагъан эльчилерине Мукъаддес Рухнынъ ярдымынен эмирлер берген эди.
2. Азаплар чеккен сонъ исе, Озю тири олгъанына чокъ исбатлар косьтерип, Иса къыркъ кунь девамында эльчилери огюнде пейда олып турды ве оларнен Алланынъ Падишалыгъы акъкъында лаф этти.
3. Куньлернинъ биринде, олар берабер аш ашагъанда, Иса бойле эмир этти:– Ерусалимден кетменъиз. Амма Баба сёз берген шейни бекленъиз. Мен оны сизге эвель айттым.
4. Ягъя адамларны сувгъа батырып чыкъара эди, сиз исе бир къач куньден Мукъаддес Рухкъа батырыладжакъсыз.
5. Сонъ анда топлашкъанлар Ондан:– Рабби, Исраильге падишалыкъны энди къайтараджакъсынъмы? – деп сорадылар.
6. Иса оларгъа:– Бабамнынъ Озь акимиетинен бельгилеген заманны ве вакътыны сизге бильмеге керекмей.
7. Амма Мукъаддес Рух устюнъизге тюшкен сонъ, сиз кучь-къувет аладжакъсыз ве Ерусалимде, бутюн Еудиеде эм Самариеде ве дюньянынъ кенарынадже Меним шаатларым оладжакъсыз, – деди.
8. Бу сёзлерден сонъ, Иса эльчилернинъ козю огюнде кокке котериле башлады ве булут ичинде гъайып олды.
9. Эльчилер Иса котерильген сонъ бакъып тургъанда, апансыздан оглеринде беяз урба кийген эки адам пейда олды.
10. Олар:– Эй, Галилея акъайлары! Кокке не тикилип къалдынъыз? Сизден кокке алынгъан Иса, козь огюнъизде кокке котерильгени киби, къайтып келеджек, – дедилер.
11. Бундан сонъ эльчилер Зейтюн дагъындан тюшип, Ерусалимге къайтып кельдилер. Бу дагъ Ерусалимден бир километрге якъын месафеде эди.
12. Олар шеэрге кирип, яшагъан эвине бардылар ве экинджи къаткъа чыкътылар. Булар Пётр, Якъуп, Юхан ве Андрей, Филип ве Тома, Бартоломай ве Матта, Алфей огълу Якъуп, Ветанпервер Симон ве Якъуп огълу Иуда.
13. Оларнынъ эписи апайларынен, Исанынъ анасы Мерьемнен эм де Исанынъ къардашларынен берабер токътамайып бир юрекнен дува окъуй эдилер.
14. Шу куньлерде юз йигирмиге якъын дин къардашларынынъ топлашувы алдында Пётр аякъкъа турды да, сёзге чыкъып:
15. – Дин къардашларымыз! Мукъаддес Рухнынъ Иуда акъкъында Давутнен эвельден берильген Язынынъ хабери беджерильмек керек эди. Бу Иуда биримиз олып, бизнен берабер хызмет этмеге къысметни алды. Амма сонъ Исаны якъалагъанларгъа ёл косьтерди.(
16. О, адалетсизликнен къазанылгъан парасына бир тарла сатын алды ве шу ерге ойле йыкъылды ки, тап къурсагъы ярылып, эписи ичеклери чыкъып кетти.
17. Буны Ерусалимде яшагъанлар эписи бильди, ве о ер халкънынъ тилинде «Акелдама», я да «къан тарласы», деп адландырылды.)
18. Зебур Китабында:«Онынъ эви бош олып къалсын,анда яшагъанлар ёкъ олсун»ве«Онынъ ерини башкъасы алсын», – деп язылгъан.
19. Бойледже, бизлернен берабер Исанынъ тирильгенине шаат олмакъ ичюн, Рабби Иса арамызда яшагъан ве бизнен олгъан бутюн вакъытта, тап Ягъя адамларны сувгъа батырып чыкъаргъан замандан башлап, кокке алынгъан куньге къадар бизлернен берабер юрген адамлардан бири бизге къошулмакъ керек, – деди.
20. Шунъа коре эки адамны: Юст адыны ташыгъан ве Барсабба адландырылгъан Юсуфны, эм де Маттияны теклиф эттилер.
21. Сонъ дува окъуп:– Эй, эписи адамларнынъ юреклерини бильген Рабби! Иуда, озь ерине бармакъ ичюн, бу хызметни ве эльчилигини ташлагъаны себебинден, бу къысметни алмакъ ичюн, эки адамдан къайсыны сайладынъ, оны косьтер! – дедилер.
22. Сонъ олар ичюн джереп чектилер. Къысмет Маттиянынъ тарафында эди, ве о, он бир эльчиге къошулды.

Acts II
1. Берекет Байрамы кельгенде, шегиртлернинъ эписи бир ерде топлашып тура эдилер.
2. Апансыздан коктен кучьлю ельнинъ уфюргенине ошагъан бир увулты чыкъты да, олар тургъан эвни бутюнлей толдурды.
3. Оларгъа атешке ошап айры-айры олгъан тиллер корюнди. Сонъ олар эр бирининъ устюне къонды.
4. Эписи Мукъаддес Рухкъа толдылар ве Рух оларгъа муим шейлер айтмагъа берген къабилиетинен эджнебий тиллерде лакъырды этип башладылар.
5. Шу вакъыт Ерусалимде дюньянынъ эр бир халкъындан кельген иманлы еудийлер яшай эдилер.
6. Бу шамата чыкъкъанда, чокъ адам топлашты. Эр бири озь тилинде лакъырды эткенини эшитип, шаштылар.
7. Эписи тааджипленип ве айретте къалып, озьара:– Бу лакъырды эткенлернинъ эписи галилеялылар дегильми?
8. Насыл ола да, эр биримиз озь ана тилимизни эшитемиз?
9. Партлылар, мидлилер ве эламлылар, Месопотамия, Еудие, Каппадокия, Понт ве Кучюк Асияда яшагъан,
10. Фригия, Памфилия, Мысыр ве Ливиянынъ Кирене этрафындаки ерлерде яшагъан, Римден кельген
11. еудийлер ве еудий динини къабул эткенлер де, критлилер ве арапларнынъ да, бизим тиллеримизде Алланынъ буюк ишлери акъкъында айткъанларыны эшитемиз, – дедилер.
12. Эписи шашып къалып, бир-бирине:– Бу насыл шей? – деп тааджиплене эдилер.
13. Башкъалары исе масхара этип:– Олар татлы шарап ичип тойгъанлар, – дедилер.
14. О вакъыт Пётр он бир эльчинен берабер турып, кучьлю сеснен халкъкъа мураджаат этти:– Эй, еудий акъайлары ве Ерусалимде яшагъан эписи адамлар! Сёзлериме къулакъ асып, шуны билинъиз:
15. бу адамлар, сиз тюшюнгенинъиз киби, сархош дегиллер, чюнки шимди даа саба саат докъуз!
16. Мында олгъан шей исе Ёэль пейгъамбернен бильдирильген эди:
17. «Мына, сонъки куньлерде бойле шей оладжакъ, – дей Алла:– Мен эписи адамларнынъ устюнеОзь Рухумны ягъдыраджагъым.Сизинъ огъул ве къызларынъыз пейгъамберлик япаджакълар,йигитлеринъиз руялар кореджеклер,къартларынъыз беджериледжек тюшлер кореджеклер.
18. О куньлерде Мен къулларымнынъ устюнеОзь Рухумны ягъдыраджагъым,олар да пейгъамберлик япаджакълар.
19. Юкъарыда кокте аджайип шейлер япаджагъымве ашагъыда ер юзюнде бельгилер береджегим:къан, атеш ве къою думан киби тютюн ёллайджагъым.
20. Раббининъ улу ве шанлы куню кельмезден эвель,кунеш къаранлыкъ оладжакъ,ай исе къан киби оладжакъ.
21. О вакъыт Раббининъ адыны айтып чагъыргъанэр бир адам къуртарыладжакъ».
22. Эй Исраиль акъайлары, бу сёзлерни динъленъиз! Назарет шеэринден олгъан Исанынъ вастасынен Алла къудретли ве аджайип шейлер япты ве бельгилер косьтерди. Сиз буларнынъ эписини билесиз. Оларнынъ эсасында Алла Исаны тасдыкълады.
23. Алла эвельден къарар чыкъарып ве эвельден бильгени киби, О, сатылгъан эди, ве сиз адалетсиз адамларнынъ къолунен Оны хачкъа мыхлап ольдюрдинъиз.
24. Лякин Алла олюм зынджырларыны узип, Оны тирильтти, чюнки олюм Оны тутып оламаз эди.
25. Давут Иса акъкъында шойле деген:«Раббини эр вакъыт огюмде корьдим:Мен ич бир шейден къоркъмайджагъым ичюн,О, меним онъ тарафымдадыр.
26. Шунынъ ичюн юрегим къуванчкъа толды,тилимден шадлыкъ тёкюльди,теним де умют иле раатнен яшайджакъ.
27. Сен джанымны олюлер дюньясында ташлап кетмезсинъ,Азизинъе чюрюп ёкъ олмагъа ёл бермезсинъ.
28. Аят ёлларыны манъа бильдирдинъ,Озь огюнъде мени бахт-къуванчнен толдураджакъсынъ».
29. Дин къардашларымыз! Сизлерге бабамыз Давут акъкъында догърудан-догъру айтмагъа рухсет этинъиз: о ольди, оны дефн эттилер ве онынъ къабри бугуньгедже бизде бардыр.
30. О, пейгъамбер олгъаны ичюн, шуны биле эди ки, Алла онынъ союндан олгъан бирини тахткъа отуртаджагъына ант этти.
31. О, Месихнинъ тириледжегини эвельден корип, О, олюлер дюньясына ташланмайджагъы, бедени исе чюрюмейджеги акъкъында бильдирген эди.
32. Бу Исаны Алла тирильтти, биз эпимиз исе бунъа шаат олдыкъ.
33. О, Алланынъ къудретинен юксельтильгенден сонъ, Бабанынъ вадеси боюнджа Мукъаддес Рухны алып, бизге ягъдырды. Шимди сизлер буны корип, эшитип турасыз.
34. Давут озю кокке котерильмеген эди, амма бойле деди:«Рабби меним Раббиме деди:„Душманларынъны аякъларынъ астына йыкътырмагъанымдже,Меним онъ тарафымда отур”».
35. Бойледже, бутюн Исраиль халкъы буны къатты бильсин ки, сизлер хачкъа мыхлагъан бу Исаны Алла – Рабби ве Месих этти!
36. Бу сёзлерни эшиткенлер юреклерине окъ санчылгъан киби олдылар, Пётр ве башкъа эльчилерге:– Дин къардашларымыз, биз не япайыкъ? – дедилер.
37. Пётр оларгъа:– Тёвбе этинъиз ве гуналарынъыз багъышланмасы ичюн эр биринъиз Иса Месих адындан сувгъа батырылып чыкъынъыз. О вакъыт Мукъаддес Рух сизге бахшыш олып бериледжек.
38. Чюнки бу ваде сизлернен балаларынъызгъа ве даа узакъта олгъан, бизим Алла Раббимиз чагъыргъан эписи адамларгъа берильген, – деди.
39. Пётр даа чокъ башкъа сёзлернен оларны тенбилеп, насиат берип:– Бу бозукъ несильден озюнъизни къуртарынъыз! – деди.
40. Бойледже, онынъ сёзюни ачыкъ гонъюльден къабул эткенлер сувгъа батырылып чыкътылар. Шу куню учь бинъге якъын джан иманлыларгъа къошулды.
41. Олар эльчилернинъ талиматыны огренип, эр вакъыт бирликте яшай ве хызмет эте, отьмек боле ве дува окъуй эдилер.
42. Эр бир джан Алладан къоркъа эди. Эльчилернинъ ярдымынен исе чокъ аджайип шей ве бельгилер косьтерильди.
43. Эписи иманлылар бирлик олып, эр шейлерини болип яшай эдилер.
44. Мал-мульклерини сатып, эписине, эр кеснинъ ихтияджына коре пай этип, ярдым эте эдилер.
45. Олар эр кунь бир юрекнен Алланынъ Сарайына топлаша, эвлеринде исе отьмек болип яшап, къуванчнен ве адийликнен ашай
46. ве Аллагъа шукюр эте эдилер. Олар бутюн халкънынъ гонълюни алдылар. Алла исе кунь сайын къуртарылгъанларны иманлылар сырасына къоша эди.

Acts III
1. Куньлернинъ биринде Пётр ве Юхан берабер дува вакътында, саат учьте Алланынъ Сарайына кете эдилер.
2. О ерге анадан догъма юрип оламагъан бир адам кетириле эди. Оны, Сарайгъа киреяткъанлардан садакъа тилемек ичюн, эр кунь Сарайнынъ Гузель деген къапусы янына къоя эдилер.
3. О, Сарайгъа кирип келеяткъан Пётр ве Юханны корьгенинен, олардан да садакъа истеди.
4. Пётрнен Юхан исе козьлерини онъа тиктилер:– Бизлерге бакъ! – деди Пётр.
5. О адам олардан бир шей аладжагъына умют этип, оларгъа дикъкъатнен бакъты.
6. Пётр онъа:– Менде кумюш ве алтын ёкъ, амма озюмде олгъаныны санъа берем: назаретли Иса Месихнинъ адындан санъа айтам: еринъден турып юр! – деди де,
7. онынъ онъ къолуны тутып, аякъ устюне турсатты. Бирден онынъ табанларынен балдырлары къавийлештилер.
8. О атылып турды да, юре башлады. Аллагъа шукюр этип, къувангъанындан секире-секире, оларнен Сарайгъа кирди.
9. Бутюн халкъ о адамнынъ Аллагъа шукюр этип кельгенини корьди.
10. Сарайнынъ Гузель деген къапусы янында садакъа тилеп отургъан адамнынъ озю олгъаныны анълагъан сонъ, онен олгъан шейни корип, эписи тааджипленди ве пек шашып къалдылар.
11. Тедавийленген адам Пётрнен Юханнынъ артындан къалмагъаны ичюн, бутюн тааджипленген халкъ оларнынъ янына, Сулейманнынъ Эйванына чапып кельди.
12. Пётр буны корип, халкъкъа деди:– Эй Исраиль акъайлары! Не ичюн бунъа тааджиплендинъиз? Бизлерге ойле бакъасыз ки, санки биз о адамгъа буны озь къудретимиз я да диндарлыгъымызнен яптыкъ ве о юре башлады.
13. Мына, Ибраим, Исхакъ ве Якъупнынъ Алласы – бабаларымызнынъ Алласы Озюнинъ къулу Исаны юксельтип шерефледи. Сизлер исе Оны саттынъыз. Пилат Оны йибереджек олгъанда, сиз онынъ огюнде Исадан ред эттинъиз.
14. Адам ольдюрген джинаетчининъ афу этильмесини сорап, Мукъаддес ве Инсафлы Олгъанындан ред эттинъиз.
15. Аят Башлайыджысыны исе ольдюрдинъиз. Амма Алла Оны олюлер арасындан чыкъарды, ве биз бунъа шаатлыкъ этемиз.
16. Бу, сизлер корьген ве бильген адам исе Исанынъ адынен, Онынъ адына инангъаны себебинден къавийлешти. Исадан кельген иманнен исе о, эпинъизнинъ козю огюнде сап-сагълам олып турды.
17. Амма, дин къардашларым, башлыкъларынъыз киби сизлер де бу ишни бильмегенинъизден япкъанынъызны билем.
18. Алла да эписи Озь пейгъамберлернинъ агъызлары иле Месихнинъ азап чекеджегини эвельден хабер эткен эди ве Озь сёзюни беджерди.
19. Бунынънен, гуналарынъыз багъышланмасы ичюн тёвбе этинъиз ве Алланынъ ёлуна къайтынъыз.
20. Сонъ О сизлерге раатлыкъ вакътыны багъышласын ве эвельден тайинленген Иса Месихни алдынъызгъа ёлласын.
21. Бутюн дюньяны янъыдан къурмагъа вакъыт кельмегендже, коклер Исаны алмакъ керек эди. Алла шуны азиз пейгъамберлернен къадимий вакъытлардан берли бильдирген эди.
22. Муса: «Раббинъиз олгъан Алланъыз сизлерге агъа-къардашларынъыз арасындан мен киби Пейгъамберни ёллайджакъ. Бутюн ишлерде сизлерге нени айтса, Онъа къулакъ асынъыз.
23. О Пейгъамберге къулакъ асмагъан эр бир джан озь халкъы арасындан къырылып кетеджек», – деди.
24. Бойледже, Смаил пейгъамберден башлап, ондан сонъ хабер эткен бутюн пейгъамберлер де бу куньлер акъкъында айткъанлар.
25. Сиз исе пейгъамберлернинъ эвлятларысынъыз ве Алла баба-деделеринъизге берген васиетнинъ мирасчыларысынъыз. Алла Ибраимге: «Сенинъ эвлядынъ ичюн ер юзюндеки бутюн халкълар яхшылыкъ кореджеклер», – деди.
26. Алла, Озюнинъ къулуны тирильтип, эр биринъизни яман ишлеринъизден къайтарып бойле яхшылыкъ япсын деп, Оны башта сизлерге ёллады.

Acts IV
1. Пётрнен Юхан халкънен лакъырды этип тургъанда, оларгъа руханийлер, Алла Сарайынынъ къаравул башы ве саддукийлер якъынлаштылар.
2. Олар халкъны огреткенлери ве Исанынъ ярдымынен олюлернинъ тирильгени акъкъында айткъанлары ичюн, кельген адамлар пек ачувлангъан эди.
3. Пётрнен Юханны туттылар, ве энди вакъыт кеч олгъаны ичюн, сабагъадже оларны апске алдылар.
4. Хаберни эшиткенлернинъ чокълары исе иман эттилер, ве бу адамларнынъ сайысы беш бинъге якъын олды.
5. Эртеси куню еудийлернинъ башлыкълары, акъсакъаллары ве Къанун оджалары Ерусалимде топландылар.
6. Баш руханий Аннас ве баш руханийнинъ союндан олгъан Каяфа, Юхан, Эскендер ве башкъалары шу ерде эдилер.
7. Эки эльчини ортагъа турсатып, олардан:– Сизлер насыл къудретнен ве кимнинъ адындан бу шейлерни яптынъыз? – деп сорадылар.
8. Мукъаддес Рухкъа толгъан Пётр оларгъа:– Эй, халкънынъ башлыкълары ве акъсакъаллары!
9. Эгер бугунь бир хаста адамгъа япылгъан эйилик, онынъ насыл тедавийленгени акъкъында бизден джевап талап этсенъиз,
10. эпинъизге ве бутюн Исраиль халкъына белли олсун ки, сизлер хачкъа мыхлап къойгъан, Алла исе тирильткен назаретли Иса Месихнинъ ады ярдымынен бу адам огюнъизде сап-сагълам тура.
11. Бу Иса – «сиз, къуруджылар, четке ташлагъан, лякин темель таш олгъан таштыр».
12. Башкъа ич кимседен къуртарув ёкъ. Бизге къуртулмакъ ичюн, кокнинъ тюбюнде адамларгъа берильген тек бу ад бар, ич бир башкъа ад ёкъ, – деди.
13. Руханийлер, Пётр ве Юханнынъ джесаретини корип, олар окъумагъан, адий адамлар олгъаныны билип, пек тааджиплендилер. Сонъ олар Исанен олгъанларыны анъладылар.
14. Тедавийленген адамны да оларнен берабер тургъаныны корип, оларгъа къаршы ич бир шей айтып оламадылар.
15. Эльчилерге Шурадан тышарыгъа чыкъмакъны буюрып, озьара музакере эттилер.
16. – Бу адамларгъа не япайыкъ? Оларнынъ къолунен ачыкътан-ачыкъ бир аджайип шей япылгъаныны Ерусалимде яшагъанларнынъ эписи билип алды! Бизлер буны ред эталмамыз.
17. Лякин халкъ арасында бу лаф даа чокъ даркъалмамасы ичюн, оларны къоркъузармыз, ве бу ад акъкъында башкъа ич кимсеге айтмасынлар, – дедилер олар.
18. Сонъ оларны чагъырып, Исанынъ адыны тильге алып ич кимсени огретменъиз, деп буюрдылар.
19. Лякин Пётр ве Юхан оларгъа джевап берип:– Озьлеринъиз къарар чыкъарынъыз, сизлерни Алладан зияде динълемеге Алланынъ огюнде догъру оладжакъмы?
20. Биз корьген-эшиткенлеримизни айтмайып оламамыз, – дедилер.
21. Олар акъайларны джезаламакъ ичюн ич бир мана тапмагъан сонъ, оларны даа бир кере къоркъузып, йибердилер. Руханийлер халкътан къоркътылар, чюнки эписи адамлар олгъан шей ичюн Аллагъа шукюр эте эдилер.
22. Аджайип шей нетиджесинде тедавийленген адамнынъ яшы исе къыркътан кечкен эди.
23. Пётрнен Юхан азат олунгъан сонъ, достларынынъ янына барып, оларгъа баш руханийлернен акъсакъалларнынъ айткъанларыны хабер эттилер.
24. Олар буны эшиткенинен, бир агъыздан Аллагъа:– Эй Укюмдар, ерни, кокни, денъизни ве оларнынъ ичиндеки эр шейни яраткъан Алла!
25. Сен Мукъаддес Рухнен, Озь къулунъ олгъан бабамыз Давутнынъ агъзынен айткъансынъ:«Башкъа миллетлер не ичюн исьян котерелер?Халкълар не ичюн бош шейни уйдуралар?
26. Дюнья падишалары баш котерди,башлыкълар бирликтеРабби ве Месихке къаршы топлаштылар».
27. Эм акъикъатен, Ироднен Понтий Пилат бу шеэрде Исраиль халкъы ве башкъа миллетлернен берабер, Сен Месих деп тайинлеген азиз къулунъ Исагъа къаршы бирликте чыкътылар.
28. Олар, Сен Озь къудретинънен ве ираденънен эвельден бельгилеген ишлернинъ эписини беджердилер.
29. Энди, Рабби, оларнынъ къоркъузгъанларына бакъ ве Сенинъ сёзюнъни толу джесаретнен айтмакъ къуветини къулларынъа бер.
30. Азиз къулунъ Исанынъ адынен адамларны тедавийлемек ве тюрлю бельгилер, аджайип шейлер япмакъ ичюн къолунъны узат! – дедилер.
31. Дува окъугъан сонъ, олар топлашкъан ер тепренди. Эписи Мукъаддес Рухкъа толып, Алланынъ сёзюни джесаретнен айта башладылар.
32. Инангъанларнынъ бутюн джемааты бир джан ве бир юрек эди. Ич бир адам мулькюнден ич бир шейге менимки демез, эписини умумий деп сая эди.
33. Эльчилер исе Рабби Исанынъ тирилюви акъкъында буюк кучьнен шаатлыкъ этти, ве оларнынъ эписине чокъ хайыр берильген эди.
34. Араларында мухтадж адам ёкъ эди. Чюнки топрагъы я да эвлери олгъанларнынъ мулькюни сатып, акъчасыны кетире
35. ве эльчилернинъ элине бере. Сонъ акъча эр кеске, ихтияджына коре дагъытыла эди.
36. Анда Юсуф адлы, Къыбрыста догъгъан бир левийли бар эди. Эльчилер онъа Барнаба, яни «Гонъюль Алыджы» деген ад бергенлер.
37. Онынъ бир тарласы бар эди. Оны сатып, акъчасыны эльчилернинъ аякълары тюбюне кетирип къойды.

Acts V
1. Анания адлы бир адам ве онынъ апайы Сапфира бар эдилер. Бу адам топрагъыны сатып,
2. акъчанынъ бир къысмыны алып сакълады, апайы да буны биле эди, бир къысымыны исе кетирип эльчилернинъ аякълары тюбюне къойды.
3. Пётр онъа:– Эй Анания, насыл олды да, сен Иблиске юрегинъни берип, Мукъаддес Рухкъа ялан айттынъ ве тарланынъ акъчасындан бир къысмыны алып сакъладынъ?
4. Сатмаздан эвель эписи сенинъки эди. Сатылгъандан сонъ да акъчанынъ эписи сенинъ къолунъда эди. Не ичюн юрегинъде бойле ниет беслединъ? Сен адамларгъа дегиль, Аллагъа ялан айттынъ, – деди.
5. Анания бу сёзлерни эшиткенинен джан берип ерге йыкъылды. Буны бильгенлернинъ эписини къатты бир къоркъу къаплап алды.
6. Йигитлер олюни сардылар ве тышарыгъа чыкъарып дефн эттилер.
7. Къарарнен учь саат кечкен сонъ, олып кечкен вакъиадан хабери олмагъан Ананиянынъ апайы да кельди.
8. Пётр онъа:– Айт манъа, тарланъызны бойле фияткъа саттынъызмы? – деди.– Эбет, бойле фияткъа, – деди къадын.
9. Пётр:– Сиз не ичюн Алланынъ Рухуны сынап бакъмагъа анълаштынъыз? Мына, шимди акъайынъны дефн эткенлернинъ адымлары къапу янында эшитилелер. Энди сени де тышарыгъа алып чыкъаджакълар, – деди.
10. Шу ань къадын, джан берип, Пётрнынъ аякълары алдына йыкъылды. Йигитлер ичериге кирип, онынъ ольгенини корьдилер. Олюсини тышарыгъа чыкъарып, акъайынынъ янында дефн эттилер.
11. Бу вакъиаларны эшиткен бутюн иманлылар топлашувыны ве башкъаларнынъ эписини къатты бир къоркъу къаплап алды.
12. Халкъ арасында эльчилернинъ къолларынен чокъ аджайип шейлер ве бельгилер яратыла эди. Эписи иманлылар бир-биринен разы олып Сулейманнынъ Эйванында топлаштылар.
13. Халкъ эльчилерни шерефлеген олса да, тышарыдан ич кимсенинъ оларгъа къошулмагъа джесарети етмей эди.
14. Раббиге иман эткенлернинъ исе, эркек ве къадынларнынъ сайысы эп арта эди.
15. Пётр кечип кетеяткъанда, ич олмадым онынъ кольгеси биле базыларнынъ устюне тюшсюн деп, хасталарны сокъакъларгъа чыкъарып, сетлер ве тёшеклер устюне яткъызып къоя эдилер.
16. Ерусалимнинъ этрафындаки шеэрлерден де чокъ адам келип, озьлерининъ хасталарыны ве арам рухлардан къыйналгъан адамларны кетирдилер. Чекишкенлернинъ эписи исе тедавийлендилер.
17. О вакъыт баш руханий ве онен берабер саддукий фыркъасынынъ эписи азалары пахыллап,
18. эльчилерни якъалап, девлет зинданына ташладылар.
19. Лякин Раббининъ мелеги гедже зинданнынъ къапуларыны ачып, оларны тышарыгъа чыкъарды.
20. – Барынъыз да, Алланынъ Сарайында турып, бу омюр берген сёзлернинъ эписини халкъкъа айта беринъиз! – деди мелек.
21. Эльчилер онынъ сёзлерини динълеп, саба эрте Алланынъ Сарайына келип адамларны огрете башладылар. Баш руханий ве онен берабер олгъанлар исе келип, Исраиль халкъынынъ эписи акъсакъалларыны ве Юксек Шураны топладылар да, эльчилерни кетирмек ичюн зиндангъа адамларны йибердилер.
22. Лякин хызметчилер барып, зинданда оларны тапмайып, къайтып кельдилер ве:
23. – Биз зинданны буюк мукъайтлыкънен килитленген ве къаравулларны къапулар алдында тургъан алда корьдик. Амма ачып бакъкъанымызда, ичинде ич кимсени тапмадыкъ, – деген хаберни бердилер.
24. Сарайнынъ къаравул башы ве баш руханийлер бу сёзлерни эшитип, шу вакъианынъ манасыны анъламайып, шаштылар.
25. О вакъыт бир адам хабер кетирип:– Мына, сизлер зиндангъа ташлагъан адамлар Алланынъ Сарайында халкъны огретелер, – деди.
26. Къаравул башы хызметчилеринен берабер барып, оларны алып кельди. Лякин, халкъ бизлерни ташларнен урар, деп, къоркъкъанлары ичюн оларны зорламайып кетирдилер.
27. Эльчилерни алып келип, Юксек Шура алдына турсаттылар. Баш руханий оларгъа суаль берди:
28. – Бу ад эсасында огретменъиз, деп, сизлерге къаттыдан ясакъ этмеген эдикми? Мына, огретювинъизнен бутюн Ерусалимни толдурдынъыз ве бу адамнынъ къаныны бизим бойнумызгъа юклемеге истейсиз, – деди.
29. Пётр ве башкъа эльчилер джевап берип:– Адамлардан эвель Аллагъа бойсунмакъ керек.
30. Сизлер агъачкъа асып ольдюрген Исаны баба-деделеримизнинъ Алласы тирильтти.
31. Исраиль халкъы гуналарындан тёвбе этсин ве багъышлав алсын деп, Алла Исаны Озь къудретинен юксельтип, Укюмдар ве Къуртарыджы этип къойды.
32. Бизлер бу ишлернинъ шаатлары оламыз. Шунынънен, Алланынъ сёзюни туткъанларгъа берильген Мукъаддес Рух да шаат олды, – дедилер.
33. Шура азалары буны эшитип, пек ачувландылар да, эльчилерни ольдюрмеге истедилер.
34. Лякин о вакъыт бир ферисе, бутюн халкънынъ урьметини къазангъан Гамалиэль адлы Къанун оджасы, Шурада еринден турып, эльчилерни къыскъа вакъыткъа тышарыгъа чыкъармакъны буюрды.
35. Сонъ Шура азаларына:– Эй Исраиль акъайлары, бу адамларгъа не япаджагъынъызны яхшы этип тюшюнинъиз!
36. Мына, бундан эвель озюни бир буюк адам киби косьтерген Тевда пейда олды, ве онъа дёрт юз адам къошулды. О ольдюрильди, онъа къошулгъанларнынъ эписи исе даркъалып, ёкъ олып кеттилер.
37. Ондан сонъ, эалини джедвельге алув кечирильген вакъытта галилеялы Иуда пейда олып, баягъы халкъны озюнинъ артындан алып кетти. Лякин о да гъайып олды, ве онынъ артындан кеткенлер даркъалып кеттилер.
38. Энди сизлер бу адамлардан къол тартынъыз, дейим, оларны йиберинъиз! Чюнки, эгер бу къоюлгъан макъсат, я да бу арекет инсан иши олса, озь-озюнен гъайып оладжакъ.
39. Амма Алладан олса, сизлер оны бозып оламазсынъыз. Даа сиз де Аллагъа къаршы дженк эткенлерден олып къалманъыз! – деди.Шура азалары Гамалиэльнинъ сёзюне къандылар.
40. Эльчилерни чагъырып, оларны къамчыламагъа буюрдылар. Сонъ Иса адындан адамларны огретмеге ясакъ этип, оларны йибердилер.
41. Эльчилер исе, Рабби Исанынъ ады ичюн масхара олдыкъ, деп къуванып, Шурадан чыкъып кеттилер.
42. Олар эр кунь Алланынъ Сарайында ве эвлерде адамларны огретип, Иса Месих акъкъындаки Къуванчлы Хаберни токътамайып даркъата эдилер.

Acts VI
1. Исанынъ шегиртлери эп чокълашкъан вакъытта юнан тилинде лаф эткен еудийлер, оларнынъ арасында тул къадынларгъа куньделик ярдым башкъаларындан аз бериле, деп, ерли еудийлерге къаршы мемнюниетсизлигини косьтерди.
2. Ана шу себептен, он эки эльчи Исанынъ эписи шегиртлерини чагъырып:– Биз Алланынъ Сёзюни огретюв ишини четке къалдырып, софрагъа хызмет этмеге яхшы дегиль.
3. Эй дин къардашларымыз, энди озюни яхшы тарафтан косьтерген, эм де Мукъаддес Рух ве акъылгъа толып-ташкъан еди адамны аранъыздан сайлап алынъыз; оларны бу хызметке тайин этермиз.
4. Бизлер исе дуваларнен ве Алланынъ Сёзюни огретюв хызметинен мешгъуль олайыкъ, – дедилер.
5. Бу теклифни бутюн джемиет бегенди. Олар, иманы къатты ве Мукъаддес Рухкъа толгъан Стефан адлы адам иле, Филип, Прохор, Никанор, Тимон, Пармен ве еудий динини къабул эткен антиохиялы Николайны сайладылар.
6. Оларны эльчилернинъ алдына турсатып къойдылар. Эльчилер исе оларнынъ башларына къолларыны къойып дува окъудылар.
7. Бойледже, Алланынъ Сёзю даркъатылгъан сайын, Ерусалимде Исанынъ шегиртлерининъ сайысы эп арта эди. Руханийлернинъ де чокълары имангъа бойсундылар.
8. О вакъыт Алланынъ хайырына ве къудретине толгъан Стефан халкъ арасында буюк бельгилер косьтере ве аджайип шейлер япа эди.
9. Лякин Азат олгъанларнынъ синагогасындан базылары, эм де Киренеден, Эскендериеден, Киликиядан ве Кучюк Асиядан олгъан адамлар Стефаннен дава этип башладылар.
10. Амма онынъ сёзюндеки икмет ве Рухкъа къаршы чыкъып оламадылар.
11. Шунынъ ичюн олар базы адамларгъа:– Бу адам Муса ве Аллагъа къаршы куфюр сёзлер айткъаныны эшиттик, – дегенлери ичюн пара бердилер.
12. Бойледже олар халкъны ве акъсакъалларнен Къанун оджаларыны къозгъалап, Стефангъа уджюм эттилер де, оны тутып Шуранынъ алдына кетирдилер.
13. Ялан айткъан шаатларны ёллап, оларгъа буны айттырдылар:– Бу адам эр вакъыт бу мукъаддес ерни ве Къанунны яманлап юре.
14. Назаретли Иса бу ерни виран этип, Мусанынъ бизлерге берген урф-адетлерини денъиштиреджек, дегенини эшиттик.
15. О вакъыт Шурада отургъанларнынъ эписи Стефангъа тикилип бакътылар, ве онынъ бети бир мелекнинъ бетине ошап къалгъаныны корьдилер.

Acts VII
1. Баш руханий Стефандан:– Бу сёзлер догърумы? – деп сорады.
2. Стефан сёз алып:– Эй дин къардашлар ве бабалар, мени динъленъиз! Бабамыз Ибраим Харан шеэрине кочип, анда ерлешмезден эвель, даа Месопотамияда олгъанда, шерефли Алла онъа корюнди
3. ве онъа: «Озь юртунъдан чыкъып, сой-сопларынъны къалдыр да, Мен санъа косьтереджек ерге кет», – деген эди.
4. О вакъыт Ибраим касдийлилернинъ топрагъындан чыкъып, Харан шеэринде ерлешти. Бабасы ольген сонъ, Алла оны о ерден, сизлер яшагъан бу ерге кочюрди.
5. Бу ерде онъа аякъ басмагъа оладжакъ бир парча топракъ биле бермеди. Лякин даа онынъ баласы олмаса да, Алла бу ерни онъа ве онынъ эвлядына береджегине сёз берди.
6. Алла онъа: «Сенинъ эвлятларынъ гъурбетликте кельмешек оладжакълар, оларны къул этип 400 йыл зулум этеджеклер.
7. Амма оларны къул эткен миллетни Мен махкеме этеджегим. Бундан сонъ олар о ерден чыкъып, бу ерде Манъа ибадет этеджеклер», – деди.
8. Сонъ Алла оларгъа сюннет васиетини берди. Ибраим исе Исхакънынъ бабасы олып, огълуны секиз куньлюк олгъанда сюннет этти. Исхакъ Якъупны, Якъуп он эки къабилемизнинъ бабаларыны сюннет этти.
9. Бабаларымыз исе Юсуфны пахыллап, Мысыргъа саттылар. Лякин Алла онен эди.
10. Алла Юсуфны бутюн белялардан азат этип, Мысыр падишасы фыравуннынъ козюнде онъа буюк мерамет ве акъыл берди. Фыравун оны Мысыр ве бутюн сарайы устюнде аким этип къойды.
11. Ондан сонъ бутюн Мысыр ве Ханаан улькелеринде ачлыкъ ве буюк къайгъы девири башланды. Бабаларымызда ашамагъа аш къалмады.
12. Якъуп, Мысырда богъдай олгъаныны эшитип, биринджи кере бабаларымызны анда ёллады.
13. Экинджи кере баргъанларында исе, Юсуф агъа-къардашларына озюни танытты. Бойлеликнен фыравун Юсуфнынъ сой-сопларыны бильди.
14. Юсуф хабер ёллап, бабасы Якъупны ве 75 адамдан олгъан бутюн сой-сопларыны чагъыртып алды.
15. Якъуп Мысыргъа барды. Озю ве бабаларымыз о ерде кечиндилер.
16. Сонъ оларны Шекем шеэрине кетирип, Хамор огъулларындан Шекем шеэринде Ибраимнинъ кумюш парагъа сатын алгъан къабринде дефн эттилер.
17. Алла Ибраимге сёз бергенини беджермек вакъты якъынлашкъанда, Исраиль халкъы Мысырда осе ве чокълаша эди.
18. О вакъыт Мысырда Юсуфны бильмеген башкъа бир падиша тахткъа чыкъты.
19. Бу падиша халкъымызгъа къаршы зулум, бабаларымызгъа хаинлик япты. Янъы догъгъан балаларны ташлатып, оларны олюм панджасына берди.
20. Шу вакъыт Алла пек гузель этип яраткъан Муса догъды. О учь ай бабасынынъ эвинде бакъылды.
21. Ташлап кеткенлерден сонъ, оны фыравуннынъ къызы тапты ве озь огълу киби тербие этти.
22. Мусагъа мысырлыларнынъ бутюн илимини огреттилер, ве о эм сёзде, эм иште усталыкъ косьтере эди.
23. Муса къыркъ яшыны толдургъанда, онынъ юрегинде къардашларыны, Исраиль огъулларыны барып корьмек арзусы догъды.
24. Котек ашагъан бир адамны корьгенде, онынъ тарафыны алып, мысырлыны ольдюрди, джаны агъырткъаннынъ акъкъыны алды.
25. О, Алла меним ярдымымнен оларгъа къуртулыш береджегини агъа-къардашларым анълар, деп тюшюне эди. Лякин олар анъламадылар.
26. Эртеси куню Муса базыларнынъ котеклешкенлерини корьди. Оларны муаббетлештирмеге истеп: «Акъайлар, сизлер агъа-къардаш олып, не ичюн бир-биринъизнинъ джанынъызны агъыртасынъыз?» – деди.
27. Лякин къардашынынъ джаныны агъырткъан адам Мусаны итеп: «Сени бизге башлыкъ ве къады этип ким къойды?
28. Тюневин мысырлыны ольдюргенинъ дайын, мени де ольдюрмеге истейсинъми?» – деди.
29. Бу сёзлерни эшитип, Муса къачып кетти. О, Мидьян деген ерде ябанджы олып яшады, ве анда онынъ эки огълу догъды.
30. Къыркъ йыл кечкен сонъ, Синай дагъы янындаки сахрада янаяткъан чалынынъ алеви ичинден Мусагъа мелек корюнди.
31. Муса бу аджайип шейни корип пек тааджипленди. Оны яхшыджа бакъмакъ ичюн якъынлашкъанда, Раббининъ сеси эшитильди:
32. «Мен бабаларынънынъ Алласы олам, Ибраим, Исхакъ ве Якъупнынъ Алласы олам», – деди О. Муса исе къоркъудан къалтырап, козьлерини котерип бакъмагъа джесарет этмеди.
33. Рабби онъа: «Аякъларынъдан аякъкъапларынъны чыкъар, чюнки сен тургъан ер – мукъаддес ердир.
34. Мен Мысырда олгъан халкъымнынъ зулумыны корип, инъильтисини эшиттим ве оларны къуртармакъ ичюн коктен тюштим. Энди бар, Мен сени Мысыргъа ёллайджагъым», – деди.
35. Адамлар: «Сени бизге башлыкъ ве къады этип ким къойды?» – деп ред эткен мына бу Муса эди. Чалыда Мусагъа корюнген мелекнинъ ярдымынен Алла Мусаны башлыкъ ве къуртарыджы этип ёллады.
36. Бу адам, Мысыр топрагъында, Къызыл денъизде, эм де къыркъ йыл девамында сахрада аджайип шейлер япып ве бельгилер косьтерип, Исраиль халкъыны чыкъарып юрсетти.
37. Исраиль огъулларына: «Рабби сизлерге агъа-къардашларынъыз арасындан манъа ошагъан бир пейгъамберни ёллайджакъ, Оны динъленъиз», – деген шу Муса эди.
38. Шу Муса сахрада халкъ топлашувы огюнде тургъан, Синай дагъында мелекнен берабер лаф эткен, бизим баба-деделеримизнен де юрген ве бизге еткизмек ичюн джанлы сёзлерни алгъан эди.
39. Онъа да баба-деделеримиз бойсунмагъа истемейип, оны ред эттилер, гонъюллерини Мысыр тарафкъа айландырдылар.
40. Харунгъа: «Бизге бир къач дане, огюмизде юреджек аллаларны яса. Чюнки бизни Мысыр топрагъындан чыкъаргъан бу Мусанен не олгъаныны биз бильмеймиз», – дедилер.
41. О куньлерде бир бугъаны ясадылар. Путкъа къурбан чалып, озь къолларынен яраткъанына къувандылар.
42. Алла исе олардан юзь чевирип, коктеки кунешке, айгъа ве йылдызлар ордусына ибадет этмеге къалдырды. Пейгъамберлер китабында язылгъаны киби:«Эй Исраиль эви!Къыркъ йыл сахрада кезгенлеринъизде,къурбан чалып, Манъа бахшыш бердинъизми?
43. Сиз Молохнынъ чадырыны ве алланъыз Рефаннынъ йылдызыны котерип юрдинъиз.Озьлеринъизге пут эйкеллерини ясап,оларгъа бель буктинъиз.Шу себептен Мен сизлерни Вавилондан узакъчасюргюн этеджегим».
44. Сахрада бабаларымызда Шаатлыкъ Чадыры бар эди. Бу Чадырны Алла Мусагъа, онъа косьтерильген орьнекке коре ясамагъа буюргъан эди.
45. Бабаларымыз Ехошуанен берабер Чадырны алды да, Алла деделеримизнинъ огюнден башкъа халкъларны къувгъан сонъ, оны оларнынъ топракъларына алып бардылар. Давутнынъ куньлерине къадар Чадыр оларнынъ араларында къалды.
46. Алланынъ хайырыны тапкъан Давут, Якъупнынъ несилине бир Мескен къурып берейим деп, разылыкъ сорады.
47. Амма Аллагъа Сулейман эв къурып берди.
48. Лякин Алла-Тааля инсан къолунен япылгъан эвлерде яшамай. О пейгъамбер агъзы иле айткъаны киби:
49. «Кок – Меним тахтым,ер исе – аякъларымнынъ таямасы.Сизлер Манъа насыл эв къурарсынъыз?– деп сорай Рабби. –Я да Манъа раатланмакъ ичюннасыл ер бар экен?
50. Буларнынъ эписини яраткъанМеним къолум дегильми?»
51. Эй энъсеси къаткъанлар! Юреги ве къулакълары сюннет олмагъанлар! Бабаларынъыз киби сизлер де эр вакъыт Мукъаддес Рухкъа къаршы чыкъасынъыз.
52. Бабаларынъыз пейгъамберлерден къайсы бирисини къувмадылар? Олар Инсафлы Олгъаннынъ келеджегини хабер эткенлерни ольдюрдилер. Сизлер де энди Оны саткъанлары ве ольдюргенлери олдынъыз!
53. Сизге Къанунны Алладан мелеклер кетирдилер, амма оны тутмадынъыз! – деди.
54. Шура азалары бу сёзлерни эшиткенде, къутурдылар ве Стефангъа къаршы тишлерини гъыджырдаттылар.
55. Мукъаддес Рухкъа толгъан Стефан исе кокке тикилип бакъты да, Алланынъ парылдагъан Шуретини ве Онынъ онъ тарафында тургъан Исаны корьди.
56. О:– Мына, мен кокнинъ ачылып кеткенини ве Алланынъ онъ тарафында тургъан Инсан Огълуны корем! – деди.
57. Олар исе къулакъларыны къапатып, эписи къычыра-къычыра бирлешип Стефаннынъ устюне атылдылар.
58. Оны шеэрден тышарыгъа сюйреклеп чыкъардылар ве ташларнен урып башладылар. Онъа къаршы шаатлыкъ эткен адамлар исе усть урбаларыны Саул деген бир огъланнынъ янына ташладылар.
59. Ташларнен ургъан вакъытта, Стефан дува окъуп:– Рабби Иса, рухумны къабул эт! – деди.
60. Ахырында тиз чёкип, къатты сеснен къычырып:– Рабби, бу гунаны оларнынъ бойнуна юклеме! – деди.Буны айтып, о джан берди.

Acts VIII
1. Стефаннынъ ольдюрильмесине Саул разы эди. О куннинъ озюнде Ерусалимдеки иманлыларнынъ джемаатыны пек къуваламагъа башладылар. Эльчилерден гъайры эписи иманлылар Еудие ве Самариенинъ эр тарафына дагъылып кеттилер.
2. Диндар адамлар Стефанны дефн этип, онынъ артындан пек агълаштылар.
3. Саул исе иманлылар топлашувыны тар-мар эте эди. Эв-эвден юрип, акъаймы, къадынмы, эписини сюйреклеп зиндангъа ташлады.
4. Шу арада дагъылып кеткенлер Къуванчлы Хаберни даркъатып юрдилер.
5. Филип бир Самарие шеэрине келип, онынъ сакинлерине Месих акъкъында айта эди.
6. Филипнинъ сёзюни эшитип ве о косьтерген бельгилерни корип, бутюн халкъ бир джан олып оны динъледи.
7. Чюнки арам рухларгъа огърагъан чокъ адамлардан рухлар кучьлю сеснен къычырып чыкъты, не къадар паралич ургъанлар ве сакъатлар тедавийлендилер.
8. Бойледже, о шеэрде буюк къуванч бар эди.
9. Бу шеэрде тылсымджылыкъ япкъан, озюни буюк бир адам киби туткъан, Самарие мемлекетининъ халкъыны шашырып къалдыргъан Симон адлы бир адам бар эди.
10. Буюктен кучюгинедже эписи оны дикъкъатнен динълеп: «О – Алланынъ къудрети, о, „Балабан Къудрет” дениле!» – дей эдилер.
11. Симон чокъ вакъыттан берли озюнинъ тылсымларынен халкъны шашыргъаны ичюн, эписи оны динълей эди.
12. Лякин Алланынъ Падишалыгъы ве Иса Месих акъкъындаки Къуванчлы Хаберни кетирген Филипни динълеп, акъай ве къадынлар онынъ сёзюне инанды ве сувгъа батырылып чыкътылар.
13. Симоннынъ озю де инанып, сувгъа батырылып чыкъты. О, Филип косьтерген бельгилерини ве къудретнен япкъан аджайип шейлерини корьген сайын шашып, Филипнинъ янындан кетмей эди.
14. Ерусалимде къалгъан эльчилер исе, Самарие сакинлери де Алланынъ Сёзюни къабул эткенлерини эшиткенде, Пётрнен Юханны оларнынъ алдына ёлладылар.
15. Олар о ерге келип, самариелилер Мукъаддес Рухны къабул этмек ичюн дува окъудылар.
16. Чюнки оларнынъ ич бирисине Мукъаддес Рух тюшмеген эди. Олар тек Рабби Исанынъ адына сувгъа батырылып чыкътылар.
17. Сонъ эльчилер оларнынъ башына къол тийдирдилер, ве олар Мукъаддес Рухны къабул эттилер.
18. Эльчилернинъ къол тийдиргенинен Мукъаддес Рух берильгенини корип, Симон оларгъа акъча кетирди де:
19. – Манъа да бу къудретни беринъиз, кимнинъ башына къолларымнен тийсем, Мукъаддес Рухны къабул этсин! – деди.
20. Лякин Пётр онъа:– Кумюшинъ сеннен берабер гъайып олсун, чюнки сен Алланынъ бахшышыны парагъа алмакъ мумкюн, деп беллей эдинъ!
21. Бу иште сенинъ не акъкъынъ бар ве не къысметинъ бар, чюнки Алланынъ огюнде юрегинъ догъру дегиль.
22. Энди бу яманлыгъынъдан тёвбе этип Аллагъа ялвар, бельки юрегинъдеки ниетинъни багъышлар.
23. Чюнки сенинъ аджджы зеэрге толгъанынъны ве адалетсизлик зынджырына багълангъанынъны корем, – деди.
24. Симон бунъа джевап берип:– Мен ичюн сизлер Раббинъизге ялварып дува окъунъыз, даа айткъанларынъыздан бириси башыма тюшмесин! – деди.
25. Сонъ олар о ерде Раббининъ Сёзюни илян этип, шаатлыкъ берген сонъ, Ерусалимге таба кеттилер ве Самариенинъ чокъ койлеринде Къуванчлы Хаберни даркъаттылар.
26. Сонъ Раббининъ мелеги Филипке:– Еринъден тур ве дженюп тарафкъа, Ерусалимден Гъазагъа баргъан сахра ёлуна бар! – деди.
27. Филип турып, ёлгъа чыкъты.О вакъыт Эфиопия къыраличеси Кандакенинъ везири, къыраличенинъ бутюн хазинелерине мудир олгъан эфиопиялы бир хадим озь ветанына къайтып кетеяткъан эди. О, Аллагъа бель букмек ичюн Ерусалимге барып кельген.
28. Арабасында отурып Ешая пейгъамбернинъ китабыны окъуй эди.
29. Мукъаддес Рух Филипке:– Бу арабагъа якъынлашып, янында кет! – деди.
30. Филип эфиопнынъ янына чапып барды. Онынъ Ешая пейгъамбернинъ китабыны окъуп отургъаныны эшитип:– Окъугъанынъны анълайсынъмы? – деп сорады.
31. – Манъа ёл косьтерген адам олмаса, насыл анълайым? – деди эфиоп. Сонъ Филипни озь янына чыкъып отурмагъа давет этти.
32. Онынъ Языдан окъугъан ери бу эди:«Оны къой киби соймагъа айдап кетирдилер,къозу юнь къыркъкъан адамнынъ алдында индемейип тургъан киби,О да Озь агъзыны ачмады.
33. Оны масхараладылар. О, акъикъаттан къуру къалды, оны ашалап къабаатладылар.Онынъ несилини ким анъаджакъ?Ер юзюндеки омрю узюльди».
34. Везир Филипке бакъып:– Риджа этем, пейгъамбер буны ким акъкъында айта? Озю акъкъындамы, я да башкъа адам акъкъындамы? – деди.
35. Филип исе агъзыны ачып, шу язылгъан парчадан башлап, Иса акъкъындаки Къуванчлы Хаберни онъа анълатты.
36. Ёлны девам этип кетеяткъанларында, сув олгъан бир ерге кельдилер. Везир:– Мына, сув! Меним сувгъа батырылып чыкъкъаныма не кедер эте? – деди.
37. О вакъыт арабаны токътатмагъа буюрып, Филипнен везир экиси сувгъа кирдилер, ве Филип оны сувгъа батырып чыкъарды.
38. Олар сувдан чыкъкъанда, Мукъаддес Рух Филипни котерип кетти. Везир оны бир даа корьмеди ве къуванып озь ёлуны девам этти.
39. Филип исе Ашдод шеэринде пейда олды ве Кайсареягъа баргъандже, эписи шеэрлерде Къуванчлы Хаберни даркъатып кельди.

Acts IX
1. Саул исе даа Раббининъ шегиртлерине олюм джезасыны истеп, ачувнен нефес алып юре эди. О, баш руханийнинъ алдына барып,
2. Дамаск шеэриндеки синагогалар ичюн мектюплер сорады. О, Ёлнынъ изинден баргъан кимни тапса, акъай я да къадын олгъанына бакъмайып, оларны якъалап Ерусалимге кетирмек ниетинде эди.
3. Ёлгъа чыкъып Дамасккъа якъынлашкъанда, апансыздан коктен тюшкен нур онынъ этрафыны ярыкълатты.
4. О, ерге йыкъылып:– Саул, Саул! Сен Мени не ичюн айдайсынъ? – деген сесни эшитти.
5. Саул:– Я Рабби, Сен кимсинъ? – деди.– Мен сен айдагъан Исадырым.
6. Энди тур да, шеэрге бар. Анда не япаджагъынъны санъа айтарлар, – деди О.
7. Саулнынъ ёл аркъадашлары сесни эшитип, лякин ич кимсени корьмейип, къатып къалдылар.
8. Саул ерден турып козьлерини ачкъанда, ич бир шей корьмей эди. Оны къолундан тутып, Дамаск шеэрине кетирдилер.
9. Учь куньге къадар онынъ козьлери корьмеди, ве ич бир шей ашамады-ичмеди.
10. Дамаск шеэринде Анания деген Исанынъ шегирти бар эди. Рабби онъа руяда корюнип:– Эй Анания! – деди.– Мен мындам, Раббим! – деди о.
11. Рабби онъа:– Еринъден тур ве «Догъру» деген сокъакъкъа барып, Иуданынъ эвиндеки Тарс шеэрли Саул адлы адамны сора. Шу вакъыт о дува окъуй.
12. Онъа, Анания адлы бир адам онынъ янына кельгени ве козьлери ачылмасы ичюн къолларыны онынъ башына къойгъаны руяда корюнди, – деди.
13. Анания джевап берип:– Рабби, бу адам Ерусалимде Сенинъ азизлеринъе не къадар яманлыкъ япкъаны акъкъында чокъ адамлардан эшиттим.
14. Бу ерде де Сенинъ адынъа инанып чагъыргъанларнынъ эписини якъаламакъ ичюн баш руханийлерден рухсет алды, – деди.
15. Рабби Иса онъа:– Мына бу адамны Меним адымны тюрлю халкълар, падишалар ве Исраиль огъулларынынъ огюнде илян этмек ичюн сайладым.
16. Меним адым ичюн онъа не къадар азап чекмек керек олгъаныны косьтереджем, – деди.
17. Анания барып шу эвге кирди. Саулнынъ башына къолларыны къойып:– Къардашым Саул! Мени Рабби ёллады. Сен келеяткъан ёлунъда санъа корюнген Иса Одыр. Шимди козьлеринъ кене корьсюн, сен де Мукъаддес Рухкъа толаджакъсынъ, – деди.
18. Шу ань Саулнынъ козьлеринден перде тюшкен киби олып, о коре башлады. Еринден турып, сувгъа батырылып чыкъты.
19. Сонъ аш ашап, такъатланды. Саул бир къач кунь Дамаскта Исанынъ шегиртлеринен берабер эди.
20. О, бирден Иса Алланынъ Огълу олгъаны акъкъында синагогаларда огретип башлады.
21. Оны эшиткенлер исе шашып:– Ерусалимде шу Адгъа инанып чагъыргъанларны о, къырып ташлай эди, бу ерде де оларны якъалап баш руханийлерге алып бармакъ ичюн мында кельмедими? – дедилер.
22. Саул исе даа буюк къудретке кирип, Иса – Месих олгъанына делиллерни кетирип, Дамаскта яшагъан еудийлерни шашмалата эди.
23. Арадан баягъы вакъыт кечкен сонъ, еудийлер Саулны ольдюрмеге келиштилер.
24. Оны ольдюрмек ичюн гедже-куньдюз шеэрнинъ къапулары алдында къаравуллай эдилер. Лякин оларнынъ анълашмасы Саулгъа белли олды.
25. Гедже шегиртлер оны буюк сепетке къойып, шеэр диварындан тюшюрип йибердилер.
26. Саул Ерусалим шеэрине кельгенинен, о ердеки Исанынъ шегиртлерине къошулмагъа арекет этти. Лякин о Исанынъ шегирти олгъанына ич кимсе инанмайып, эписи ондан къоркъа эдилер.
27. О вакъыт Барнаба Саулны эльчилернинъ алдына алып кельди ве онынъ ёлда Исаны насыл корип, Иса онъа не айткъаныны, Дамаскта Исанынъ адынен насыл девюрекли олып адамларны огреткенини оларгъа айтып берди.
28. Бундан сонъ Саул энди оларнен берабер Ерусалимде эр вакъыт юрип, Рабби Исанынъ адынен къоркъмайып огрете эди.
29. О, юнан тилинде лаф эткен еудийлернен де субетлешип давалаша, олар исе Саулны ольдюрмеге истей эдилер.
30. Дин къардашлары буны эшитип, Саулны Кайсареягъа алып кеттилер ве андан Тарс шеэрине ёлладылар.
31. О вакъыт, Еудие, Галилея ве Самариеде иманлылар джемааты ичюн тынчлыкъ девири кельди. Иманлылар Раббиден къоркъып, иманда къавийлешип яшай эди. Мукъаддес Рухнынъ ярдымынен оларнынъ сайысы эп арта эди.
32. Пётр исе ер-ерден юрип, Лидда шеэринде яшагъан азизлернинъ алдына да барды.
33. О ерде секиз йылдан берли тёшегинден турмагъан Айнея адлы бир паралич ургъан адамны корьди.
34. Пётр онъа:– Айнея, Иса Месих сени тедавийлей. Еринъден тур, тёшегинъни джый! – деди.Айнея шу ань еринден турып кетти.
35. Лидда ве Шарон шеэрлеринде яшагъанларнынъ эписи о адамнынъ алыны корьдилер де, Исаны Раббимиз деп таныдылар ве имангъа кельдилер.
36. Яффада Исанынъ шегирти олгъан Табита адлы бир къадын бар эди. Онынъ адынынъ терджимеси «гъазель» демектир. Бу къадын эйилик ишлерине берилип, фукъарелерге чокъ садакъа бере эди.
37. О куньлерде о хасталанып ольген. Онынъ олюсини ювып, юкъарыдаки одагъа къойдылар.
38. Лидда шеэри Яффагъа якъын олгъаны ичюн, Пётрнынъ о ерде олгъаныны эшитип, шегиртлер онынъ алдына эки адамны ёлладылар да:– Тез ол, бизим алдымызгъа кель! – деп ялвардылар.
39. Пётр вакъыт джоймайып, оларнен берабер кетти. Анда кельгенинен, оны юкъарыдаки одагъа алып бардылар. Эписи тул къадынлар онынъ янында топлашып, агълай-агълай Гъазельнинъ тири, оларнен берабер олгъанда тиккен усть ве тюп урбаларыны косьтердилер.
40. Пётр исе эписини тышарыгъа чыкъаргъан сонъ, тиз чёкип дува окъуды ве олюге бакъып:– Табита, еринъден тур! – деди.Къадын козьлерини ачты да, Пётрны корип отурды.
41. Пётр къолуны узатып, онъа аякъ устюне турмагъа ярдым этти. Сонъ азизлернен берабер тул къадынларны чагъырып, тири къадынны оларгъа косьтерди.
42. Бу адисе бутюн Яффагъа белли олды, ве чокъ адамлар Исагъа инанып, имангъа кельдилер.
43. Пётр исе даа чокъ вакъыт Яффада Симон адлы бир териджининъ эвинде яшады.

Acts X
1. Кайсарея шеэринде Корнелий адлы бир адам бар эди. О, «Италик» деген арбий болюгининъ бир юзбашы олып хызмет эте,
2. ве бутюн эвдекилеринен берабер Алладан къоркъкъан ве диндар бир адам эди. Халкъкъа чокътан-чокъ садакъа берип, эр вакъыт Аллагъа дува окъугъан.
3. Куньлернинъ биринде саат учьлерде, о, Алланынъ бир мелеги онынъ алдына кельгенини ачыкътан-ачыкъ руяда корьди. Мелек онъа:– Корнелий! – деди.
4. Корнелий мелекке къоркъунен бакъып:– Не, Эфендим? – деп сорады. Мелек онъа:– Сенинъ дуваларынъ ве берген садакъаларынъ Алланынъ акъылына кельди.
5. Энди Яффагъа адамларны ёллап, Пётр адыны ташыгъан Симон деген адамны алдынъа чагъырт.
6. О, эви денъиз ялысында олгъан Симон адлы териджиде мусафир олып отура, – деди.
7. Онен лаф эткен мелек кеткен сонъ, Корнелий хызметчилеринден экисини ве озюнинъ аскер ярдымджысыны, диндар бир адамны чагъырды.
8. Оларгъа эр шейни анълатып, Яффагъа ёллады.
9. Эртеси куню, бу адамлар даа ёлда олып шеэрге якъынлашкъанда, Пётр уйлеге якъын вакъытта дува окъумакъ ичюн дамгъа чыкъты.
10. О, ач олгъаныны дуйып, аш ашамагъа истеди. Аш азырлангъан вакъытта, о рухланып руя корьди.
11. Коклер ачылып, балабан чаршафкъа ошагъан бир шейни корьди. О, дёрт кошесинден асылгъан алда ашагъа тюшип келеята эди.
12. Чаршафнынъ ичинде тюрлю дёрт аякълы ве ер юзюнде сюйрекленген махлюкълар эм де кокте учкъан къушлар бар эди.
13. Бир сес онъа:– Пётр, тур да, сой ве аша! – деди.
14. Пётр:– Ёкъ, асла, Раббим! Мен ич бир вакъыт кирли я да арам шей ашамадым, – деди.
15. Сес кене онъа экинджи сефер эшитилип:– Алла эляллагъаныны арам сайма! – деди.
16. Бу шей учь кере текрарланды. Сонъ чаршаф бирден кокке котерильди.
17. Пётр даа ич бир шей анъламайып, онъа корюнген руянынъ не манасы бар экен, деп отургъанда, Корнелий ёллагъан адамлар Симоннынъ эвини сораштырып къапунынъ босагъасында токътадылар.
18. Олар къычырып, Пётр адыны ташыгъан Симон о ерде мусафирликте олгъаныны сорадылар.
19. Пётр исе даа руя акъкъында тюшюнип отура эди. Мукъаддес Рух онъа:– Мына, учь адам сени къыдыра.
20. Еринъден тур да, ашагъа тюш ве шубеленмейип оларнен кет, чюнки оларны Мен ёлладым, – деди.
21. Пётр ашагъа тюшип, адамларгъа:– Сиз къыдыргъан адам меним. Бу ерге насыл себепнен кельдинъиз? – деди.
22. Олар Пётргъа:– Корнелий адлы, бутюн еудий халкъы урьмет эткен, диндар, Алладан къоркъкъан бир юзбашы бар. Мукъаддес мелек онъа, сени озь эвине чагъыртып, айткъанларынъны динълемеге буюрды, – дедилер.
23. Сонъ Пётр оларны ичериге чагъырып, мусафир этти. Эртеси куню Пётр азырланып, кельгенлернен берабер ёлгъа чыкъты. Яффадаки дин къардашлардан базы адамлар да онынъ артындан кеттилер.
24. Экинджи куню олар Кайсареягъа кельдилер. Корнелий исе озь сой-сопларыны ве якъын достларыны бир ерге топлап, оларны беклей эди.
25. Пётр ичериге киргенде, Корнелий оны къаршылап, аякълары огюнде йыкъылып онъа бель букти.
26. Пётр исе:– Тур, мен де бир инсаным, – деди де, оны аякъ устюне турсатты.
27. Пётр Корнелийнен субетлешип эвге кирди ве анда чокъ адам топлашкъаныны корьди.
28. О оларгъа:– Башкъа халкълардан олгъан адамларнен алякъа тутмакъ ве онынъ эвине кирмек, еудий ичюн ясакъ олгъаныны билесинъиз. Лякин Алла ич бир адамны кирли я да арам, деп саймамагъаны манъа ачылды.
29. Шунынъ ичюн мени чагъыргъан сонъ, сёз къайтармайып кельдим. Энди айтынъыз, мени не ичюн чагъырдынъыз? – деди.
30. Корнелий джевап берип:– Бундан дёрт кунь эвель, айны шу вакъытта, саат учьте, мен эвимде дува окъуй эдим. Бирден йылтырагъан урба кийген бир адам огюмде пейда олды.
31. О манъа бойле деди: «Корнелий! Алла дуваларынъны эшитти ве берген садакъаларынъ Алланынъ акъылына кельди.
32. Энди Яффагъа адам ёлла, денъиз боюндаки териджи Симоннынъ эвинде мусафир олгъан Пётр адыны ташыгъан Симонны чагъырт».
33. Мен де шу ань сенинъ алдынъа адамларны ёлладым, ве ниает, кельгенинъ яхшы олды. Энди Рабби санъа буюргъан сёзлерининъ эписини динълемек ичюн биз эпимиз бу ерде Алланынъ огюнде топланып турамыз.
34. Пётр лафыны башлап:– Керчектен, Алла адамларны айырмай.
35. Эписи миллетлерде Ондан къоркъкъан ве адалетли ишлер япкъанларнынъ эписининден О, разыдыр.
36. Алла Озь Сёзюни Исраиль огъулларына ёллап, Иса Месихнинъ ярдымынен барышыкъ илян этти. Шу Иса – эписининъ Раббисидир.
37. Ягъя пейгъамбер адамларнынъ сувгъа батырылып чыкъкъаныны огреткен сонъ, Галилеядан башлап бутюн Еудиеде олгъан шейлерни сизлер билесиз.
38. Назарет шеэринден олгъан Исаны Алла Мукъаддес Рухнен ве къудретнен ягълады. Сонъ О, чокъ яхшы шейлер япып ве Иблис ургъанларнынъ эписини тедавийлеп юре эди. Алланынъ Озю исе Исанен берабер эди.
39. Мына биз еудийлернинъ топрагъында ве Ерусалим шеэринде Исанынъ япкъан ишлерине шаат оламыз. Сонъ Оны агъачкъа асып ольдюрдилер.
40. Амма Алла учюнджи куню Оны тирильтип, козьге корюнмеге кучь берди.
41. Иса бутюн халкъкъа дегиль, тек бизге, шаатларгъа, Алланынъ огюнде сайлангъан адамларгъа корюнди. О, олюлерден тирильген сонъ, биз Онен ашап-ичтик.
42. Алла Исаны тирилернинъ ве олюлернинъ Къадысы этип тайин этти. Бунъа шаат олмагъа ве халкъкъа Къуванчлы Хаберни огретмеге Иса бизге буюрды.
43. Пейгъамберлернинъ эписи бунъа шаат олды: Исагъа инангъан эр бир адамнынъ гуналары Онынъ адынен багъышланалар, – деди.
44. Пётр даа лаф этип тургъанда, Хаберни динълеген эписининъ устюне Мукъаддес Рух энди.
45. Пётрнен кельгенлер Исагъа инангъан сюннет этильген еудийлер эди. Мукъаддес Рух башкъа халкъларнынъ устюне де энгенини корип, шашып къалдылар.
46. Чюнки о адамларнынъ башкъа тиллерде лаф этип, Алланы шерефлегенлерини эшитип тура эдилер. О вакъыт Пётр сёз алып:
47. – Биз киби Мукъаддес Рухны къабул эткен бу адамларнынъ сувгъа батырылып чыкъмасына ким кедер этер? – деди де,
48. оларгъа Иса Месихнинъ адынен сувгъа батырылып чыкъмагъа буюрды. Ондан сонъ олар Пётргъа бир къач кунь даа къалмагъа риджа эттилер.

Acts XI
1. Башкъа халкълар да Алланынъ Сёзюни къабул эттилер, деген хабер эльчилернинъ ве Еудиедеки дин къардашларнынъ къулагъына барып етти.
2. Шу себептен, Пётр Ерусалим шеэрине баргъанда, сюннет этильгенлернинъ базылары онъа къаршы чыкъып:
3. – Сен сюннет япылмагъан адамларнынъ арасына кирип, оларнен ашап-ичкенсинъ! – дедилер.
4. Пётр исе олып кечкен шейлерни башындан башлап оларгъа айтып берди:
5. – Мен Яффа шеэринде дува окъугъан вакъытта рухланып бир руя корьдим: манъа, балабан чаршафкъа ошагъан бир шей дёрт кошесинден асылгъан алда коктен тюшип, тап огюме келеяткъан экен.
6. Онынъ ичине бир козь ташласам, ер юзюнинъ дёрт аякълы ве йыртыджы айванларны ве сюйрекленген махлюкъларны, эм де кокте учкъан къушларны корьдим.
7. О вакъыт: «Пётр, тур да, сой ве аша!» – деген бир сес эшиттим.
8. Мен исе: «Ёкъ, асла, Раббим! Меним агъзыма ич бир вакъыт кирли я да арам шей кирмеди», – дедим.
9. Сес экинджи кере коктен эшитилип: «Алла эляллагъаныны арам сайма», – деди манъа.
10. Бу шей учь кере текрарланды. Сонъ эписи кене кокке котерильди.
11. Мына, шу дакъкъада Кайсареядан манъа ёллангъан учь адам мен яшагъан эвнинъ огюнде токътадылар.
12. Рух исе манъа, ич шубеленмейип оларнен берабер кетмеге буюрды. Бойлеликнен, бу алты дин къардашлар да меним артымдан кеттилер. Оларнен берабер о адамнынъ эвине кельдик.
13. О исе эвинде пейда олгъан мелекни насыл корьгенини бизлерге айтып берди. Мелек онъа: «Яффагъа адамларны ёлла, Пётр адыны ташыгъан Симонны чагъырт.
14. О санъа айтаджакъ сёзлеринден озюнънен берабер бутюн эвдекилеринъ де къуртарыладжакълар», – деди.
15. Мен лафымны башлагъанымнен, эвель бизим устюмизге тюшкен Мукъаддес Рух оларнынъ устюне де тюшти.
16. О вакъыт мен Раббимиз Исанынъ: «Ягъя адамларны сувгъа батырып чыкъаргъан, сизлер исе Мукъаддес Рухкъа батырыладжакъсынъыз», – деген сёзюни эсиме кетирдим.
17. Бизге, Рабби олгъан Иса Месихке инангъанларгъа Алла бахшыш берген. Эгер Алла мына буларгъа да бу бахшышны берген олса, мен Аллагъа къаршы чыкъмакъ ичюн ким олам?
18. Бу сёзлерни эшитип, олар тынчландылар. Олар:– Алла башкъа миллетлерге де тёвбе этип, эбедий аяткъа кирмеге разылыкъ берди, – деп Алланы алгъышладылар.
19. Стефаннынъ ольдюрильмесинен башлангъан айдалув нетиджесинде даркъалып кеткен иманлылар Алланынъ Сёзюни еудийлерден башкъа ич кимсеге бильдирмейип, Фенике, Къыбрыс ве Антиохиягъа барып чыкъкъан эдилер.
20. Оларнынъ базылары къыбрыслы ве киренели эдилер. Олар Антиохия шеэрине кельген сонъ, Рабби Исанынъ Къуванчлы Хаберини о ердеки юнан тилинде лаф эткен еудийлерге де бильдирдилер.
21. Раббининъ кучю оларнен олгъаны ичюн, чокътан-чокъ адам Раббиге иман эттилер.
22. Бу акъта хабер Ерусалимдеки иманлылар топлашувынынъ къулагъына барып еткенде, Барнабаны Антиохиягъа ёлладылар.
23. Барнаба о ерге кельгенде, Алланынъ мераметини корип къуванды. Раббиге бутюн гонълюнен берилинъиз деп, эписини чагъырды.
24. О, Мукъаддес Рух ве имангъа толгъан, мераметли адам эди. Сонъ халкънынъ баягъы къысмы Раббиге къошулды.
25. Сонъ Барнаба Саулны къыдырып, Тарс шеэрине барды
26. ве оны тапып Антиохиягъа кетирди. Бир йыл девамында олар иманлылар топлашувында чокъ адамны огреттилер. Биринджи сефер Антиохия шеэринде Исанынъ шегиртлерине «месихчилер» дедилер.
27. О куньлерде Антиохиягъа Ерусалимден базы пейгъамберлер кельди.
28. Олардан Хагап дегени Мукъаддес Рухтан ильхамланып, бутюн дюньяда буюк ачлыкъ оладжагъыны бильдирди. Сонъ бу ачлыкъ император Клавдийнинъ девринде олды.
29. Шегиртлернинъ эр бири исе къолундан кельгенине коре Еудиеде яшагъан дин къардашларына ярдым йибермеге къарар чыкъардылар.
30. Буны да япып, топлагъан бахшышларны Барнаба ве Саулнен акъсакъалларгъа ёлладылар.

Acts XII
1. О куньлерде Ирод падиша иманлылар джемаатынынъ базыларына яманлыкъ япып башлады.
2. О, Юханнынъ агъасы Якъупны къылычнен ольдюрмеге буюрды.
3. Еудийлер бу шейни бегенгенини корип, онынъ артындан Пётрны да якъалады. Шу вакъиа Маясыз Пишкен Отьмек Байрамында эди.
4. Пётрны якъалап, оны зиндангъа ташлады, оны къаравулламакъ ичюн эр бири дёрт аскерден ибарет олгъан дёрт группагъа берди. Ирод Пётрны Песах Байрамындан сонъ халкънынъ огюне чыкъарып укюм этмеге истей эди.
5. Пётр зинданда яткъан вакъытта иманлылар топлашувы токътамайып, онынъ ичюн Аллагъа дува окъуй эди.
6. Ирод оны халкънынъ огюне чыкъармагъа истеген куньден эвельки геджеси Пётр эки аскернинъ ортасында, эки зынджырнен багъланып юкълай эди. Къапунынъ янындаки къаравуллар исе зинданны къаравуллай эдилер.
7. Шу арада Раббининъ мелеги пейда олды, зинданны исе нур басты. Мелек Пётрнынъ къабургъасына тюртип:– Тез ол, тур! – деп оны уятты. Шу ань Пётрнынъ къолларындаки зынджырлар тюшип кетти.
8. Мелек Пётргъа:– Къушагъынъны багъла, аякъкъапларынъны кий! – деди. Пётр онынъ айткъаныны япты. Сонъ мелек:– Усть урбанъны кий де, меним артымдан юр! – деди.
9. Пётр чыкъып, онынъ артындан кетти. Тек, мелек япкъан ишнинъ акъикъий экенини анъламайып, бир тюш корьгенини белледи.
10. Биринджи ве экинджи къаравул олгъан ерден кечип, шеэрге чыкъкъан демир къапугъа кельдилер. Къапу озь-озюнден ачылды. Олар тышарыгъа чыкъып, бир сокъакъны кечтилер. Шу ань Пётрнынъ янындаки мелек гъайып олды.
11. Пётр озюне келип:– Энди мен керчектен билем: Рабби мелегини ёллап, мени Ироднынъ къолундан ве еудий халкъы беклеген эписи шейлерден къуртарды, – деди.
12. Буны анълагъан сонъ, Марк адыны ташыгъан Юханнынъ анасы Мерьемнинъ эвине етип кельди. О ерде бир талай адам топланып, дува окъуй эдилер.
13. Пётр къапуны къакъкъанда, Рода адлы бир хызметчи къыз къапугъа чыкъты.
14. Онынъ сесини танып, къувангъанындан къапуны ачмайып ичериге чапып кетти ве Пётрнынъ кельгенини бильдирди.
15. – Сенинъ акъылынъ ериндеми? – дедилер онъа. Лякин къыз озь айткъанындан къайтмады. Олар исе:– Бу онынъ мелегидир, – дедилер.
16. Шу арада Пётр къапуны къакъмагъа девам этти. Олар барып къапуны ачтылар ве оны корип шаштылар.
17. Пётр оларны тынчландырып къолуны котерди ве Рабби оны зиндандан насыл чыкъаргъаныны айтып берди. Сонъ:– Буларны Якъупкъа ве башкъа дин къардашларгъа бильдиринъиз! – деп, о ерден чыкъты да, башкъа ерге кетти.
18. Куньдюз, Пётргъа не олгъаныны бильмеген аскерлер арасында буюк бир къалабалыкъ башланды.
19. Ирод исе оны къыдырып тапмагъанындан сонъ, къаравулларны соравгъа чекип, олюм джезасына укюм этти. Бундан сонъ Ирод Еудиеден кетип, Кайсарея шеэрине барды ве о ерде къалды.
20. Онынъ Тир ве Сидон сакинлерине буюк ачувы бар эди. Олар исе озьара анълашып, онынъ алдына кельди. Падишанынъ сарай хызметчиси Бластны озь тарафларына чекип, барышмагъа истедилер. Чюнки олар ичюн керек олгъан аш-сув падишанынъ топрагъындан алына эди.
21. Бельгиленген куньде Ирод падиша урбасыны кийип, къады курсюсине отурды да, халкъкъа бакъып сёзюни башлады.
22. Халкъ исе къычыра-къычыра:– Бу адамнынъ сеси дегиль, бу Алланынъ сесидир! – деп, оны алгъышлады.
23. Шу ань Раббининъ мелеги Иродны урды. О, шерефини Аллагъа бермегени ичюн, тенини къуртлар кемирди ве о, джан берди.
24. Алланынъ Сёзю исе кунь-куньден зияде даркъала эди.
25. Барнабанен Саул оларгъа берильген вазифени беджерген сонъ, Марк адыны ташыгъан Юханны янларына алып, Ерусалимге къайтып кельдилер.

Acts XIII
1. Антиохия шеэриндеки иманлылар топлашувында пейгъамберлер ве оджалар бар эдилер: Барнаба, лагъабы «Нигер» олгъан Симон, киренели Лукий, виляет акими Ироднен тербиеленген Манаэн ве Саул.
2. Олар Раббиге ибадет эткенде ве аштан-сувдан вазгечкенде, Мукъаддес Рух оларгъа:– Барнабанен Саулны Мен сайлагъан иш ичюн айырып Манъа беринъиз! – деди.
3. Даа аштан-сувдан вазгечкен ве дува окъугъан сонъ, Барнабанен Саулнынъ башына къолларыны къойды да, оларны йибердилер.
4. Барнабанен Саул Мукъаддес Рух ёллагъаны киби ёлгъа чыкъып, Селевкея шеэрине кельдилер. О ерден исе Къыбрыс адасына кечтилер.
5. Саламис шеэрине келип, еудийлернинъ синагогаларында Алланынъ Сёзюни илян эттилер. Юхан да оларнынъ хызметинде эди.
6. Олар бутюн аданы айланып чыкъып, Пафос шеэрине етип кельдилер. О ерде тылсымджы ве ялан пейгъамбер олгъан Бар-иса адлы бир еудийни расткетирдилер.
7. Бар-иса виляет акими Сергий Павелнинъ хадими эди. Акъыллы адам олгъан аким Барнабанен Саулны чагъыртып, Алланынъ Сёзюни динълемеге истеди.
8. Амма Бар-иса (онынъ экинджи ады Элима, яни «тылсымджы» эди) оларгъа къаршылыкъ косьтерип, акимни имандан тайдырмагъа тырыша эди.
9. О вакъыт Мукъаддес Рухкъа толгъан Саул, яни Павел, онъа козьлерини тикип:
10. – Эй Иблис огълу! Юрегинъ эр тюрлю ялан ве утанмазлыкъкъа толгъан, сен эр бир акъикъатнынъ душманысынъ! Раббининъ догъру ёлларыны къыйыштырмакътан вазгечерсинъми?
11. Энди Рабби санъа къаршы къол котерди. Сен кёр оладжакъсынъ ве бир къач вакъыткъадже кунешни корьмейджексинъ, – деди.Шу ань бу адамнынъ козьлери думангъа ве къаранлыкъкъа толды. Энди о анда-мында урулып, озюне етекчи къыдыра эди.
12. Аким буны корьди ве Раббининъ огретювине тааджипленип имангъа кельди.
13. Павел ве онынъ янында олгъанлар Пафос шеэринде гемиге минип, Памфилиянынъ Перге шеэрине кельдилер. Юхан исе олардан айырылып, Ерусалимге къайтты.
14. Олар Пергеден кене ёлгъа чыкъып, Писидиядаки Антиохия шеэрине бардылар. Раатлыкъ кунюнде еудийлернинъ синагогасына кирип отурдылар.
15. Къанундан ве Пейгъамберлернинъ Языларындан парчаларны окъугъан сонъ, синагоганынъ башлыкълары оларгъа адам ёллап:– Дин къардашларымыз, эгер халкъкъа береджек насиат сёзлеринъиз олса, буюрынъыз, айтынъыз, – дедилер.
16. Павел аякъ устюне турды ве, къолуны котерип, деди:– Эй Исраиль акъайлары ве Алладан къоркъкъанлар, динъленъиз!
17. Бу халкънынъ, Исраильнинъ Алласы баба-деделеримизни сайлады. Олар Мысыр топрагъында, гъурбетте яшагъанда, Алла оларны юксельтти. Сонъ Озюнинъ къудретли къолунен оларны о ерден алып чыкъты.
18. Къыркъ йыл девамында сахрада оларнынъ япкъанларына чыдады.
19. Ханаан топрагъында еди миллетни ёкъ этип, оларнынъ ерлерини Исраиль халкъына берди.
20. Бу ал 450 йыл девам этти. Ондан сонъ, Смаил пейгъамбер заманына къадар Алла оларгъа башлыкъларны берди.
21. Сонъ халкъ падишаны истеди, ве Алла Биньямин къабилесинден Киш огълу Шаул деген акъайны оларгъа берди. О, 40 йыл девамында падишалыкъ япты.
22. Оны тахттан алып ташлагъан сонъ исе, оларгъа Давутны падиша этип берди. Алла Давут акъкъында шаат этип: «Меним юрегиме яткъан адамны – Йишай огълу Давутны таптым. Бутюн истеклеримни о беджереджек», – деди.
23. Алла берген сёзюни тутып, Давут союндан Исраильге Къуртарыджы Исаны ёллады.
24. Исанынъ келишинден эвель Ягъя пейгъамбер бутюн Исраиль халкъыны тёвбе этмеге ве сувгъа батырылып чыкъмагъа чагъырды.
25. Ягъя озь ёлунынъ сонъунда: «Сизлер мени ким деп саясынъыз? Мен о дегилим. Лякин менден сонъ Келеяткъан бар, мен Онынъ аякъкъап багъларыны чезмеге биле ляйыкъ дегилим», – деген эди.
26. Эй дин къардашларымыз, эй Ибраимнинъ несилинден олгъанлар ве аранъызда Алладан къоркъкъанлар! Бу Къуртулыш акъкъындаки хабер бизге ёлландырылгъандыр!
27. Ерусалимде яшагъанлар ве оларнынъ башлыкълары Исаны танымадылар. Оны олюмге укюм этип, эр раатлыкъ куню окъулгъан пейгъамберлернинъ сёзлерини озьлери беджердилер.
28. Онда олюмге ляйыкъ ич бир къабаатны тапмайып, Пилаттан Оны ольдюрильмесини истедилер.
29. Онынъ акъкъында язылгъан бутюн языларны шойле беджерген сонъ, Оны хачтан тюшюрип къабирге къойдылар.
30. Лякин Алла Оны олюлерден тирильтти.
31. Озюнен берабер Галилеядан Ерусалимге баргъанларгъа чокъ куньлер девамында корюнип турды. Энди олар халкънынъ алдында Онынъ шаатлары олып къалдылар.
32. Биз сизлерге кетирген Къуванчлы Хаберимиз бойле: Алла Исаны тирильтип, бабаларымызгъа берген сёзюни бизлер, оларнынъ балалары ичюн беджерди. Зебур Китабынынъ экинджи йырында язылгъаны киби:«Сен Меним Огълумсынъ,бугунь Мен Санъа Баба олдым».
33. Исаны тирильтип ве асла чюрюмесине ёл бермейджеги акъкъында исе шойле язылгъан:«Мен Давуткъа ваде эткен мукъаддес, денъишмез шейлерни сизге береджегим».
34. Шунынъ ичюн, Зебур Китабынынъ башкъа бир еринде:«Озь Азизинъе мезарда чюрюмеге ёл бермезсинъ», – деп язылгъан.
35. Давут Алланынъ эмиринен озь несилине хызмет эткен сонъ, вефат этти ве бабаларына къошулды. Онынъ бедени чюрюп кетти.
36. Амма Алла тирильткеннинъ бедени чюрюмеди.
37. Энди, эй дин къардашларымыз, сизлерге мына бу белли олсун ки, Исанынъ адынен гуналарынъыз багъышлангъаны илян этиле.
38. Сизлер Мусанынъ Къанунына коре базы шейлерде элялланып инсафлы оламайджакъ эдинъиз. Энди исе Исада эр бир имангъа кельген адам бу шейлерде де инсафлы деп сайыла.
39. Тек мукъайт олунъыз, пейгъамберлернинъ айткъан бу сёзлери башынъызгъа тюшмесин:
40. «Эй мыскъылджылар, бакъынъыз,шашып къалып гъайып олунъыз!Сиз яшагъан куньлерде Мен буюк бир иш беджерем,оны сизлерге бириси айткъан олса,онъа ич инанмаз эдинъиз».
41. Бундан сонъ Павелнен Барнаба синагогадан чыкъып кеткенде, халкъ оларны келеджек раатлыкъ куню бу акъта субетни девам этмеге давет этти.
42. Джемаат синагогадан чыкъып, еудийлернинъ ве Алладан къоркъып еудий динини къабул эткенлернинъ чокълары Павел ве Барнабанынъ артындан кеттилер. Олар бу адамларнен субетлешип, оларны Алланынъ хайырында даа яшамагъа къандырдылар.
43. Келеджек раатлыкъ куню шеэрлилернинъ аман-аман эписи Алланынъ Сёзюни динълемек ичюн топландылар.
44. Лякин о къадар халкъны корьген еудийлер пахыллап, Павелни акъаретлеп онынъ айткъан сёзлерине къаршы лаф эттилер.
45. О вакъыт Павелнен Барнаба джесюрликнен джевап берип:– Алланынъ Сёзюни биринджи невбетте сизге кетирмек керек эди. Амма сизлер Оны ред этип, озьлеринъизни эбедий аяткъа ляйыкъ корьмединъиз. Бундан сонъ биз башкъа халкъларгъа мураджаат этеджекмиз.
46. Чюнки Рабби бизге буны буюрды:«Сени тюрлю халкъларгъа нур бермеге къойдым,ер юзюнинъ четлерине къадар къуртулыш кетир».
47. Башкъа миллетлер буны эшитип пек севиндилер ве Раббининъ Сёзюни шуретледилер. Эбедий аяткъа тайинленгенлернинъ эписи имангъа кельдилер.
48. Раббининъ Сёзю бутюн мемлекетке даркъалды.
49. Лякин еудийлер диндар ве итибарлы къадынларнен шеэрнинъ сайгъылы адамларыны Павел ве Барнабагъа къаршы къойып, оларны озь ерлеринден къувып чыкъардылар.
50. О вакъыт Павел ве Барнаба аякъларынынъ тозуны оларгъа къаршы къакъып, Иконий шеэрине кеттилер.
51. Шегиртлер исе къуванч ве Мукъаддес Рухкъа толып-таша эдилер.

Acts XIV
1. Иконий шеэринде Павелнен Барнаба эр ерде япкъанлары киби еудийлернинъ синагогасына кирип, ойле сёзлер айттылар ки, нетиджеде еудийлернинъ ве юнанларнынъ чокълары имангъа кельдилер.
2. Лякин инанмагъан еудийлер башкъа миллет адамларнынъ юреклерини зеэрлеп, оларны дин къардашларгъа къаршы котердилер.
3. Павелнен Барнаба исе, чокъ вакъыт Раббининъ адындан джесаретнен Алланынъ Сёзюни тариф эте эдилер. Рабби де оларнынъ къолларынен аджайип шейлер ве бельгилер яратып, Озюнинъ мераметли Сёзюни тасдыкълады.
4. Бойлеликнен, шеэр сакинлери экиге болюнди: базылары еудийлер ве базылары эльчилернинъ тарафына кечтилер.
5. Башкъа миллет адамлары ве еудийлер озь башлыкъларынен анълаштылар ве эльчилерни акъаретлемеге ве ташларнен урмагъа истедилер.
6. Олар исе буны билип, Ликаониянынъ Листра ве Дербе шеэрлери ве этрафтаки топракъларгъа къачып кеттилер.
7. О ерде Къуванчлы Хаберни даркъатмагъа девам эттилер.
8. Листра шеэринде бир сакъат адам ерде отура эди. Онынъ аякълары догъма сакъат олып, омрюнде юрмеген.
9. О, Павелнинъ айткъан сёзлерини динълеп отургъанда, Павел онъа козь тикип, тедавийленмек ичюн адамнынъ иманы олгъаныны дуйды.
10. О, къатты сеснен:– Аякъ устюне догъру тур! – деди. Шу ань о адам еринден атылып турды да, юре башлады.
11. Халкъ Павел япкъан ишни корьди ве Ликаония тилинде къычырып:– Аллалар адам къыяфетини алып алдымызгъа тюштилер! – дедилер.
12. Барнабагъа «Зевс», Павелге исе «Хермес» дедилер, чюнки Павел лаф эткенде баш эди.
13. Шеэрнинъ огюндеки Зевс ибадетханесининъ руханийи исе шеэрнинъ къапуларына бугъаларны ве гуль чемберлерни кетирип, халкънен берабер къурбан чалмагъа истеди.
14. Эльчилер Барнаба ве Павел буны эшитип, урбаларыны йырттылар ве озьлери халкънынъ арасына атылып:
15. – Акъайлар, бу ишлерни не ичюн япасынъыз? Биз де сизлерге ошагъан инсанлармыз! Сизлер бу бош шейлерден вазгечип, ер, кок, денъиз ве олардаки эр шейни яраткъан Тири Аллагъа бакъмакъ ичюн, биз сизге Къуванчлы Хаберни алып кетиремиз.
16. Кечкен заманларда Алла халкъларгъа озь ёлларынен юрмеге разылыкъ берсе де,
17. Озюни эр вакъыт дуйдурып кельген. Коктен ягъмур ягъдырып, берекетли заманлар берген, тенинъизни аш-сувнен, юреклеринъизни къуванчнен толдурып, сизлерге эйилик япкъан, – деп къычырдылар.
18. Эльчилер бу сёзлерни айтып, халкъны зорнен тынчландырдылар ве озьлерине къурбан чалмамагъа къандырдылар.
19. Сонъ Антиохия ве Иконий шеэрлеринден кельген еудийлер халкъны озь тарафына тартып, Павелни ташларнен урдылар. Сонъ, оны ольген, деп сайып, шеэрден тышарыгъа сюйреклеп чыкъардылар.
20. Лякин шегиртлер онынъ этрафында топлашкъанда, Павел еринден турып, шеэрге къайтып кирди. Эртеси куню о Барнабанен Дербе шеэрине кетти.
21. Къуванчлы Хаберни Дербе шеэринде даркъатып, чокъ шегирт арттыргъанларындан сонъ, Листра, Иконий ве Антиохия шеэрлерине къайттылар.
22. Олар шегиртлернинъ джанларыны къавийлештирип, иманда эр вакъыт олмагъа оларгъа мураджаат этти. Олар: «Алланынъ Падишалыгъына кирмек ичюн, биз чокъ азаплар чекмек керекмиз», – дей эдилер.
23. Эр бир иманлыларнынъ джемиети ичюн акъсакъалларны сайлап, башларына къолларыны къойдылар. Аштан-сувдан вазгечип, дува окъугъан сонъ, олар, Раббиге эвеллери иман этип, бу адамларны Раббининъ къолуна бердилер.
24. Сонъ Писидия топрагъындан кечип Памфилиягъа кельдилер.
25. Перге шеэринде Алланынъ Сёзюни айткъан сонъ, Атталиягъа кеттилер.
26. Андан къайыкъкъа минип, Антиохиягъа кеттилер. Анда олар махсус вазифе ичюн Алланынъ хайырына берильген эдилер, энди исе бу ишлерини битирген эдилер.
27. О ерге келип, иманлылар топлашувыны топладылар да, Алланынъ оларнен не япкъаныны, башкъа миллетлерге иман къапусыны насыл ачкъаныны айтып бердилер.
28. Олар бу ердеки шегиртлернен чокъ вакъыт берабер къалдылар.

Acts XV
1. Еудиеден кельген базы адамлар дин къардашларына: «Эгер Мусанынъ адети боюнджа сюннет этмесенъиз, къуртулып оламазсынъыз», – деп огрете эдилер.
2. Павел ве Барнаба оларнен чокъ тартышып дава эттилер. Ахыр-сонъу Павелнен Барнабаны ве араларындан даа бир къач адамны, бу меселени эльчилер ве акъсакъалларнен чезмек макъсадынен, Ерусалимге ёлламагъа къарар чыкъардылар.
3. Олар топлашув тарафындан ёлланылгъан сонъ, Фенике ве Самариеден кечип, о ердеки дин къардашларына башкъа халкъларнынъ Аллагъа иман эткенлерини айтып берип, эписине буюк севинч багъышладылар.
4. Ерусалимге кельгенде, иманлылар топлашувы, эльчилер ве акъсакъаллар тарафындан къабул этильдилер. Озьлеринен берабер Алланынъ япкъан бутюн ишлерини оларгъа бильдирдилер.
5. Лякин ферисе фыркъасындан имангъа кельген базылары къаршы чыкъып:– Оларны сюннет этмек ве Мусанынъ Къанунына бойсундырмакъ керек, – дедилер.
6. Эльчилер ве акъсакъаллар бу меселени бакъмакъ ичюн топлаштылар.
7. Чокъ давалардан сонъ Пётр еринден турып, оларгъа:– Дин къардашларымыз! Сизлерге белли олгъаны киби, башкъа миллетлер Къуванчлы Хаберни менден эшитип, имангъа кельсинлер деп, Алла аранъыздан мени сайлагъанына чокъ вакъыт кечти.
8. Адамларнынъ юреклерини бильген Алла бизге берген Мукъаддес Рухны оларгъа да берип, оларгъа шаатлыкъ берди.
9. Оларнен бизим арамызда ич бир фаркъ корьмейип, имангъа кельгенлери ичюн юреклерини темизледи.
10. О алда, сизлер не ичюн Алланы сынап, не бабаларымыз, не бизлер котерип оламагъан юкни шегиртлернинъ боюнуна юклемеге истейсиз?
11. Амма эм биз, эм олар бир тарзда Рабби Исанынъ хайырынен къуртуладжакъмыз деп инанамыз, – деди.
12. О вакъыт бутюн джемаат сесини кесип, Барнабанен Павелни динъледилер. Олар исе, Алла башкъа миллетлер арасында оларнынъ ярдымынен насыл аджайип шейлер ве бельгилер косьтергени акъкъында айттылар.
13. Олар лафыны битирген сонъ, Якъуп сёз алды:– Дин къардашларымыз, мени динъленъиз!
14. Биринджиден башкъа миллетлерден Озюне бир халкъны алмакъ ичюн, Алла бу миллетлерге бакъкъаныны Симон анълатты.
15. Пейгъамберлернинъ сёзлери де бунъа келише, Мукъаддес Китапта:
16. «Бундан сонъ Мен къайтып келип,Давутнынъ йыкъылгъан эвини къураджагъым.Онынъ виранелерини янъыдан къурып,оны гъайрыдан тиклеп къоярым.
17. Сонъ къалгъан адамларве Меним Адымны чагъырып таныгъан халкъларМени – Раббини къыдырып тапсынлар, – дей Рабби.Рабби эвельден белли олгъан шейлерни беджермекте», – деп язылгъан.
18. Онынъ ичюн мен бойле къараргъа кельдим, башкъа миллетлерден Аллагъа иман эткенлерини зорламанъыз.
19. Путларгъа союлгъан арам къурбанлыкъ этлерден, ороспулыкътан, богъулып ольдюрильген айваннынъ этинден ве къан ашавдан озьлерини сакъласынлар, деп оларгъа мектюп язайыкъ.
20. Чюнки Мусанынъ Къануны къадимий заманлардан берли эр бир шеэрде илян этиле, эр раатлыкъ куню синагогаларда окъула, – деди.
21. О вакъыт бутюн топлашувнен эльчилер ве акъсакъаллар тюшюнип, озь араларындан адамларны сайлап, Павел ве Барнабанен Антиохиягъа ёлламагъа къарар чыкъардылар. Дин къардашлар арасында урьмет къазангъан башлыкъларны: Барсабба адыны ташыгъан Иуданы ве Силаны сайладылар.
22. Оларнен шу мектюпни язып ёлладылар:«Антиохия, Сурие ве Киликияда яшагъан башкъа миллетлерден дин къардашларгъа, эльчилерден ве акъсакъаллардан, – дин къардашлардан.Селям алейкум!
23. Эшиткенимизге коре, бизден чыкъкъан базы адамлар озьлерининъ лафларынен башынъызны айландырып, гонълюнъизни бозгъан. Биз исе буны буюрмагъан эдик.
24. Шу себептен озь арамыздан сайлангъан базы бир адамларны севгили Барнаба ве Павелнен берабер сизлернинъ алдынъызгъа ёлламакъ ичюн бир фикирге кельдик.
25. Булар Рабби Иса Месихнинъ ады ичюн озь джанларыны аджымагъан адамлардыр.
26. Къарарымыз боюнджа алдынъызгъа Иуданен Силаны да ёллаймыз; олар сизлерге буларны агъзавий анълатырлар.
27. Мукъаддес Рух ве бизлер, беджермеге зарур олгъан шейлерден башкъа, сизинъ бойнунъызгъа ич бир шей юклемеге керекмей, деп саямыз, яни:
28. путларгъа союлгъан къурбанлыкъ этлерден, богъулып ольдюрильген айваннынъ этинден ве къан ашавдан, ве ороспулыкътан озьлеринъизни сакъланъыз. Буларны тутып юрсенъиз, яхшы иш япарсынъыз. Сагълыкънен къалынъыз!»
29. Бойледже, бу адамлар ёлгъа чыкъып, Антиохия шеэрине кельдилер. О ердеки джемаатны топлап, оларгъа мектюпни бердилер.
30. Олар исе бу юреклендириджи насиатны окъуп, севиндилер.
31. Пейгъамберлер Иуда ве Сила, дин къардашларына агъзавий насиатны айтып берди ве джанларыны къавийлештирдилер.
32. Бу ерде бир къач вакъыт къалгъан сонъ, дин къардашлары оларны аман-эсен озгъарып, ёллагъанларнынъ алдына къайтардылар.
33. Павелнен Барнаба исе Антиохияда къалдылар. Олар башкъа бир чокъ адамларнен берабер огретип, Раббининъ Къуванчлы Хаберини даркъатмагъа девам эттилер.
34. Бир къач вакъыт кечкен сонъ, Павел Барнабагъа:– Энди къайтып барып, Раббининъ Сёзюни даркъаткъан эр бир шеэрдеки дин къардашларны бакъайыкъ, оларнынъ ал-эвалыны билейик, – деди.
35. Барнаба исе Марк деген Юханны да озюнен берабер алмагъа истей эди.
36. Лякин Павел, Памфилияда оларны ташлап, вазифеден баш тарткъан адамны янына алмагъа разы олмады.
37. Нетиджеде араларында кескин бир дава чыкъты, ве олар бир-биринден айырылып кеттилер. Барнаба Маркны алып, Къыбрыс адасына ёл алды.
38. Павелнинъ озю исе Силаны сайлады. Дин къардашлар оны Алланынъ хайырына къалдыргъан сонъ, о да кетти.
39. Павел Суриеден ве Киликиядан кечип, иманлылар джемиетлерини иманда къавийлештире эди.

Acts XVI
1. Павел Дербе ве Листра шеэрлерине етип барды. О ерде Тимотей адлы шегирт бар эди. Онынъ анасы иман тапкъан еудий, бабасы исе юнан эди.
2. Бу адам Листра ве Иконийде яшагъан дин къардашлары арасында яхшы нам къазангъан эди.
3. Тимотейни озюнен берабер алып кетмеге истеген Павел шу этрафтаки еудийлер ичюн оны сюннет этти. Чюнки онынъ бабасы юнан олгъаныны эписи биле эди.
4. Олар шеэр-шеэрден кечип, Ерусалимдеки эльчилер ве акъсакъаллар тарафындан чыкъарылгъан къарарларны иманлыларгъа анълатып, оларны тутмагъа буюра эдилер.
5. Бойледже топлашувларнынъ иманы къуветленип, сайысы кунь-куньден арта эди.
6. Сонъ олар Фригия ве Галатия топракъларыны кечтилер, Мукъаддес Рух исе оларгъа Кучюк Асияда Алланынъ Сёзюни даркъатмагъа бермеди.
7. Мисия сынъырларына якъынлашкъанда, Битиниягъа бармагъа ынтылдылар, лякин Исанынъ Руху оларгъа рухсет бермеди.
8. Шунынъ ичюн, Мисияны кечип, Троас шеэрине кельдилер.
9. Шу геджеси македониялы бир адам Павелге руяда корюнди. О, Павелнинъ къаршысында турып: «Македониягъа келип, бизге ярдым эт!» – деп ялвара эди.
10. Павел бу руяны корьген сонъ, биз бирден Македониягъа бармагъа арекет эттик, чюнки Рабби бизни о ерде Къуванчлы Хаберни илян этмеге чагъыра, деген фикирге кельген эдик.
11. Троас шеэринде гемиге минип, догъру Самотракеге ёл алдыкъ ве эртеси куню Неаполь шеэрине келип чыкътыкъ.
12. О ерден, Македониянынъ шу къысмындаки биринджи шеэри ве Рим колониясы олгъан Филиплер шеэрине кельдик ве анда бир къач кунь къалдыкъ.
13. Раатлыкъ куню биз шеэрнинъ араба къапуларындан тышарыгъа чыкъып озенге бардыкъ, чюнки анда дува окъумакъ ичюн ер олгъаны акъкъында беллеген эдик. Анда топлашкъан къадынларнен субетлешип башладыкъ.
14. Динълегенлер арасында Лидия адлы Аллагъа ибадет эткен къадын бар эди. О, Тиатира шеэринден олып, мор тюсте паалы къумач сата эди. Павелнинъ айткъанларыны анъламакъ ичюн Рабби онынъ юрегини ачты.
15. Лидия озюнинъ эвиндекилеринен берабер сувгъа батырылып чыкъкъан сонъ, бизни мусафирликке чагъырды. О: «Эгер сизлер мени Раббиге инангъан деп сайсанъыз, эвиме келип яшанъыз», – деп бизни къандырды.
16. Куньлернинъ биринде биз дува окъулгъан ерге кеткенде, ичинде фалджылыкъ руху олгъан бир хызметчи къыз бизге расткельди. О, адамларгъа фал ачып келеджегини косьтере ве эфендилерине чокъ къазанч кетире эди.
17. Павелнен эпимизнинъ артымыздан юрип:– Бу адамлар Юдже Алла-Таалянынъ къулларыдыр, сизге къуртулыш ёлуны илян этелер, – деп багъыра эди.
18. Чокъ куньлер девамында буны текрарлады. Ахырында, Павелнинъ джанына тийди, ве о, рухкъа айланып:– Иса Месихнинъ адындан санъа буюрам: бу къызнынъ ичинден чыкъып кет! – деди, ве рух исе шу ань чыкъып кетти.
19. Хызметчи къызнынъ эфендилери энди къазанч умюти ёкъ олгъаныны корип, Павелнен Силаны тутып меркезий мейдангъа, шеэр башлыкъларына сюйреклеп кетирдилер.
20. Оларны махкемеджилернинъ алдына чыкъарып:– Бу адамлар еудий ола турып, шеэримизде алекет къопармакъталар!
21. Бизге, римли олгъанларгъа, къабул этмек ве беджермек мумкюн олмагъан адетлерни огретелер, – дедилер.
22. О ерде топлашкъан халкъ да Павелнен Силагъа къаршы чыкъты. Махкемеджилер оларнынъ усть урбаларыны йыртып, котеклемеге буюрдылар.
23. Оларны пек котеклеген сонъ, зиндангъа ташлап, зиндан къаравулына яхшы къаравулламагъа буюрдылар.
24. О да алгъан эмирине коре, оларны зинданнынъ ички болюгинде къапап, аякъларыны зынджырнен томрукъкъа пекитти.
25. Яры геджеде Павелнен Сила дува окъуп Алланы шерефлеп йырлай эдилер; зинданда яткъан джинаетчилер исе оларны динълей эди.
26. Апансыздан шиддетли ер тепренмеси башланды да, зинданны тепретти. Шу ань эписи къапулар ачылып, эр кеснинъ зынджырлары бошап къалдылар.
27. Къаравул исе уянгъанынен, зиндан къапуларынынъ ачылып къалгъаныны корьди. О, къылычыны чыкъарып, озюни ольдюрмеге истеди, чюнки къапалгъанлар къачып кеттилер, деп тюшюнди.
28. Лякин Павел къатты сеснен къычырып:– Озюнъе зарар кетирме, биз эпимиз шу ердемиз! – деди.
29. Къаравул ярыкъ сорап, зиндангъа чапып кирди ве титреп Павелнен Силанынъ аякълары огюне озюни ташлады.
30. Оларны тышарыгъа чыкъарып:– Эфендилерим, къуртарылмакъ ичюн манъа не япмакъ керек? – деп сорады.
31. Олар:– Рабби Исагъа инансанъ, сен озюнъ ве эвинъдекилер къуртарыладжакъсынъыз, – дедилер.
32. Сонъ онъа ве эвиндекилерининъ эписине Раббининъ Сёзюни айтып бердилер.
33. Къаравул гедженинъ шу саатинде Павелнен Силаны алып, оларнынъ яраларыны ювды. Озю исе эвдекилеринен берабер шу ань сувгъа батырылып чыкъты.
34. Оларны озь эвине кетирип, софрагъа давет этти. Аллагъа иман таптым деп, бутюн эвдекилеринен берабер пек къуванды.
35. Саба ачылгъанда, махкемеджилер: «О адамларны йиберинъиз», – деп хызметчилерини ёлладылар.
36. Зиндан къаравулы Павелге хабер этип:– Махкемеджилер сизлерни азат этмек ичюн адам ёлладылар, энди чыкъып аман-эсен кетинъиз, – деди.
37. Павел оларгъа шойле джевап берди:– Рим гражданлары олсакъ да, бизни суд этмедилер, халкънынъ козю огюнде урып, зиндангъа ташладылар. Энди исе бизни гизлиден йибермеге истейлерми? Ёкъ, озьлери келип бизни чыкъарсынлар! – деди.
38. Хызметчилер бу сёзлерни махкемеджилерге айтып бердилер. Павелнинъ ве Силанынъ Рим гражданы олгъанларыны эшиткен махкемеджилер пек къоркътылар.
39. Келип олардан афу сорадылар. Сонъ оларны озгъарып, шеэрден кеткенлерини риджа эттилер.
40. Павелнен Сила исе зиндандан чыкъып, Лидиянынъ эвине бардылар. Дин къардашларынен корюшип, оларгъа насиат берген сонъ, андан кеттилер.

Acts XVII
1. Амфиполь ве Аполлония шеэрлеринден кечип, олар Тессалонике шеэрине кельдилер. О ерде еудийлернинъ синагогасы бар эди.
2. Павел озюнинъ адети боюнджа еудийлернинъ алдына барып, учь раатлыкъ куню девамында оларгъа Мукъаддес Языларны анълатты.
3. Павел Месихнинъ азаплангъаны ве олюлерден тирильгени кереклигини ача ве исбатларнен бильдире эди. О: «Мен сизлерге Иса акъкъында илян этем. Бу Иса – Месихтир», – дей эди.
4. Еудийлернинъ базылары, Алладан къоркъкъан пек чокъ юнанлар ве бир талай урьметли къадынлар инанып, оларгъа къошулдылар.
5. Лякин инанмагъан еудийлер пахыллап, мейданлардан ярамаз адамларны алдылар, бир талай адам топладылар да, бутюн шеэрни аякъкъа турсаттылар. Олар Ясоннынъ эвине уджюм этип, Павелнен Силаны халкънынъ алдына алып чыкъкъанларыны талап эттилер.
6. Оларны тапмагъан сонъ, Ясон ве базы дин къардашларны шеэр башлыкълары алдына сюйреклеп кетирдилер де, къычырып:– Дюньяны авдаргъан адамлар мына бу ерге де кельдилер! – дедилер.
7. – Ясон оларны эвине къабул этти. Буларнынъ эписи, Иса деген башкъа бир падиша бар деп, императорнынъ эмирлерине къаршы арекет этелер, – дедилер.
8. Бу сёзлер халкъны ве шеэр башлыкъларыны пек къасеветлендирди.
9. Онынъ ичюн Ясон ве башкъаларындан баягъы акъча алгъан сонъ, оларны бошатып йибердилер.
10. Шу геджеси дин къардашлар Павелнен Силаны Бероя шеэрине ёлладылар. Олар о ерге келип, еудийлернинъ синагогасына бардылар.
11. Бу ердеки еудийлер Тессалонике сакинлерине бакъкъанда адам сайгъан халкъ эди. Алланынъ Сёзюни буюк азырлыкънен къабул этип, бу огретюв догъру экенми, деп кунь-куньден Мукъаддес Языларны араштырып тешкерди.
12. Бойледже, оларнынъ чокълары ве бир талай асылзаде юнан къадын ве акъайлары да имангъа кельдилер.
13. Амма Павел Бероя шеэринде Алланынъ Сёзюни илян этти, деп эшиткен Тессалоникедеки еудийлер о ерге де келип, халкъны аякъкъа котере башладылар.
14. О вакъыт, дин къардашлар Павелни тез-тез денъиз тарафкъа ёлладылар. Сила ве Тимотей исе о ерде къалдылар.
15. Павелни озгъаргъанлар оны Афина шеэринедже алып бардылар. Олар Павелден: «Силанен Тимотей яныма тездже кельсинлер», – деген эмирни алгъандан сонъ, къайтып кельдилер.
16. Павел Афинада Силанен Тимотейни беклеп тургъанда, бу шеэр путларнен толгъаныны корьгени ичюн, гонълю янды.
17. Еудий синагогасында еудийлер ве Алладан къоркъкъан башкъа адамларнен, базар мейданында исе расткельгенлернен эр кунь лаф этип тура эди.
18. Эпикурейнинъ ве стоиклернинъ фельсефеси тарафдарлары да онен давалашып башладылар. Олардан бириси:– Бу бошбогъаз не айтмагъа истей экен? – деди. Башкъалары:– О гъалиба худжур бир путлар акъкъында айта, – дедилер.Павел исе оларгъа Иса ве тирилюв акъкъындаки Къуванчлы Хаберни илян эте эди.
19. Павелни Арес-тёпеге алып бардылар ве онъа:– Сен огреткен бу янъы огретювнинъ не олгъаныны бизге де бильмеге мумкюнми?
20. Къулагъымызгъа худжур сёзлер эшитиле, биз оларнынъ не олгъаныны бильмеге истеймиз, – дедилер.
21. Эписи афиналылар ве бу шеэрде яшагъан ябанджылар бутюн вакъытларыны янъылыкъларны айтмакъ я да динълемекнен кечирмеге эр шейден зияде бегене эдилер.
22. Павел Арес-тёпенинъ ортасында турып:– Эй Афина акъайлары! Мен сизлерни эр тарафтан пек диндар олгъанынъызны корем.
23. Чюнки кезе-кезе, азиз ерлеринъизни козьден кечирип, «Белли олмагъан Аллагъа», деп язылгъан бир къурбан ерини биле расткетирдим. Мына бу сизлер бильмейип урьмет эткен Алланы мен сизлерге илян этмеге истейим.
24. Дюньяны ве онынъ барлыгъыны яраткъан Алла, ер ве кокнинъ Раббиси олып, инсан къолунен яратылгъан сарайларда яшамай.
25. Онынъ, инсан къолларынен хызмет этилип япылгъан ич бир шейге мухтаджы ёкъ. О, Озю эписине аят, нефес ве эр бир шейни берди.
26. Эписи халкъларны бир адамдан яратып, бутюн ер юзюнде даркъалып яшамасына ёл берди. Оларнынъ бельгили девирлерини, сынъырларынен тюрлю яшайджакъ ерлерини Алла тайин этти.
27. Бельки олар Алланы дуйып тапарлар, шунынъ ичюн Оны къыдырсынлар. О да эр биримизге пек якъын ола.
28. Биз Онынъ ярдымынен яшаймыз, арекет этемиз, бармыз. Озь шаирлеринъизден базылары айткъаны киби, «Биз де Онынъ эвлятларымыз».
29. Энди биз Алланынъ эвлятлары олгъанымыз ичюн, Алланы инсан усталыгъынен яраткъан я да инсан тюшюнджесинен ишленген алтын, кумюш я да ташнен япылгъан шейнен тенъештирмеге керекмей.
30. Алла, бу джаиллик заманларына козь юмгъан олса да, энди эр ерде, эписи адамларгъа тёвбе этмеге буюрмакъта.
31. Озю къойгъан адамнен О, дюньяны адалетли суд этмек ичюн бир кунь тайин этти. Бу адамны олюлерден тирильтип, эр кеске шаатлыкъ этти, – деди.
32. Олюлернинъ тирилюви акъкъында эшитип, базылары оны масхара этип кульдилер. Башкъалары исе:– Бу акъта сени башкъа сефер динълермиз, – дедилер.
33. О вакъыт Павел оларнынъ ортасындан чыкъып кетти.
34. Базы адамлар исе онъа къошулып имангъа кельдилер, шу джумледен Арес-тёпе шурасынынъ азасы Дионисий, Дамар адлы бир къадын ве башкъалары да бар эди.

Acts XVIII
1. Бу адиселерден сонъ Павел Афинадан кетип, Коринт шеэрине кельди.
2. Бу шеэрде Понтта догъгъан Акила адлы бир еудийни ве онынъ апайы Прискилланы тапты. Император Клавдий бутюн еудийлерге Римден чыкъып кетмеге эмир эткени ичюн, олар якъында олгъан Италиядан кельген эдилер. Павел оларнынъ алдына барды.
3. Зенаатлары бир олгъаны ичюн, Павел оларнынъ янында къалып ишледи. Олар чадыр тикювинен огъраша эдилер.
4. Павел эр раатлыкъ куню еудийлернинъ синагогасында субетлешип, еудийнен юнанларны имангъа кетирмек ичюн арекет эте эди.
5. Силанен Тимотей Македониядан кельгенлеринден сонъ, Павел озюни бутюнлей Сёзни илян этювине багъышлап, Исанынъ Месихлигини еудийлерге исбатлап бере эди.
6. Лякин олар къаршы чыкъып, оны сёгмеге башлагъанда, Павел урбасындан тозуны къакъып:– Гъайып олгъанынъызда озюнъиз къабаатлы оладжакъсыз! Мен темизим. Бу куньден сонъ башкъа миллетлерге бараджагъым, – дей эди.
7. Павел о ерден кетип, Алладан къоркъкъан Титий Юст адлы бир адамнынъ эвине кельди. Онынъ эви исе синагоганынъ янында эди.
8. Синагога башлыгъы олгъан Крисп исе эписи эвиндекилеринен берабер Раббиге имангъа кельди. Оны динълеген коринтлилерден чокълары да инанып, сувгъа батырылып чыкътылар.
9. Геджелернинъ биринде Рабби Павелге руяда: «Коркъма! Айта бер, сусып къалма!
10. Мен сеннен бераберим, ич кимсе санъа яманлыкъ япамайджакъ, чюнки бу шеэрде чокъ адамларым бар», – деди.
11. Павел ондан сонъ даа бир бучукъ йыл шу ерде яшап, Алланынъ Сёзюни огретти.
12. Галлион Ахаянынъ акими олгъан девирде еудийлернинъ эписи бир олып, Павелге уджюм этти. Оны къады курсюси янына кетирип:
13. – Бу адам Аллагъа ибадет этмекни Къанунгъа коре дегиль, амма башкъаджа огрете, – дедилер.
14. Павел агъзыны ачаджакъта, Галлион еудийлерге:– Эй еудийлер! Эгер бир акъсызлыкъ я да агъыр джинает меселеси олса эди, о вакъыт сизлерни динълемек ичюн менде бир мана олур эди.
15. Амма меселе сёзлер, адлар ве Къанунынъыз акъкъында олгъаны ичюн, оны озьлеринъиз чезинъиз. Мен бу ишлернинъ къадысы олмагъа истемейим,
16. – деди де, оларны къады курсюси огюнден къувды.
17. О вакъыт адамлар синагога башлыгъы Состенни тутып, къады курсюси алдында урдылар. Галлион исе бунъа кедер этмеди.
18. Павел даа баягъы вакъыт шеэрде къалгъанындан сонъ, дин къардашларынен сагълыкълашып, Акила ве Прискилланен берабер Суриеге кеткен гемиге минди. О, адакъ бергени ичюн, Кенхрея шеэринде сачларыны къыркътыргъан эди.
19. Эфес шеэрине етип баргъанда, Павел Акиланен Прискилланы бир ерде къалдырды. Озю исе еудийлер синагогасына кирип, субетлешмеге башлады.
20. Еудийлер Павелден чокъча вакъыт оларнен къалгъаныны истеселер де, о разы олмады.
21. Оларнен сагълыкълашып:– Алла къысмет этсе, янынъызгъа кене къайтып келирим, – деди де, Эфестен кетти.
22. Кайсареягъа етип келип, Павел барып, иманлылар топлашувынен корюшти. Сонъ Антиохия шеэрине кетти.
23. О ерде бир къач вакъыт отурып, кене ёлгъа чыкъты. Галатия ве Фригия топракъларыны бир-бир артындан айланып чыкъып, Иса шегиртлерини иманында даа да къавийлештирди.
24. Шу арада Эскендериеде догъгъан Аполлос адлы бир адам Эфес шеэрине кельди. О, лафкъа уста, Мукъаддес Языларны яхшы бильген бир еудий эди.
25. Бу адам Раббининъ ёлунда тербие алгъан ве бу акъта атешли рухнен Иса акъкъында догъру огрете эди. Лякин сувгъа батырып чыкъармакъ акъкъында о тек Ягъянынъ адетини биле эди.
26. О, еудийлер синагогасында джесаретнен огретип башлады. Аполлосны динълеген Акиланен Прискилла оны озьлерине чагъырып, Алланынъ ёлуны бутюнлей анълатып бердилер.
27. Аполлос Ахаягъа бармагъа ниет эткенде, дин къардашлар онынъ тарафыны туттылар ве о ердеки шегиртлерге мектюп язып, оны яхшы къабул эткенлерини истедилер. Аполлос Ахаягъа барып, Алланынъ мераметинен имангъа кельгенлерге чокъ ярдым этти.
28. Мукъаддес Язылары эсасында Исанынъ Месих олгъаныны исбатлап, эписининъ козю огюнде еудийлернинъ делиллери янълыш олгъаныны косьтерди.

Acts XIX
1. Аполлос Коринт шеэринде олгъанда, Павел дагълы виляетлерден кечип, Эфес шеэрине кельди. О ерде бир къач Исанынъ шегиртлерини тапып, олардан:
2. – Сизлер имангъа кельгенинъизде, Мукъаддес Рухны къабул эттинъизми? – деп сорады.– Мукъаддес Рух акъкъында биз ич бир вакъыт эшитмедик биле, – деп джевап берди олар.
3. – Ойле олса, сизлер не эсасында сувгъа батырылып чыкътынъыз? – деп сорады Павел.– Биз Ягъянынъ огретюви эсасында сувгъа батырылып чыкътыкъ, – деп джевап бердилер.
4. – Ягъя халкъны озенге батырып чыкъарып, тёвбе эттирген эди. О, халкъкъа: «Менден сонъ келеджек Инсангъа, Исагъа инанынъыз», – дей эди, – деди Павел.
5. Олар буны эшитип, Рабби Исанынъ адынен сувгъа батырылып чыкътылар.
6. Павел къолларыны оларнынъ башына къойгъанынен, Мукъаддес Рух оларнынъ устюне келип тюшти. Олар башкъа тиллерде лаф этип, пейгъамберлик этип башладылар.
7. Оларнынъ сайысы къарарнен он эки адам эди.
8. Павел учь ай девамында джесаретнен синагогада адамларны огретти ве оларнен субетлешип, Алланынъ Падишалыгъы акъкъында ишанчлы делиллер кетирди.
9. Амма базылары инатланып, иманны ред эттилер ве халкънынъ огюнде Раббининъ Ёлуны яманладылар. Павел олардан кетип, шегиртлерини де янына алды ве эр кунь Тираннус деген бир адамнынъ мектебинде субетлер кечирди.
10. Шу шей эки йыл девам этти, ве ахырында эм еудий, эм юнанлар, – Кучюк Асия виляетинде яшагъанларнынъ эписи Рабби акъкъында Хаберни эшиттилер.
11. Алла Павелнинъ къолларынен чокъ аджайип шейлер япа эди.
12. Онынъ беденине тийген явлукълар ве оглюклер хасталарнынъ устюне япылгъанда, олар хасталыкътан къуртула, ичлериндеки шейтанлар исе чыкъып кете эдилер.
13. Еудийлернинъ арасында олгъан джин айдап чыкъаргъанлар да, шейтан ургъан адамнынъ устюнде Рабби Исанынъ адыны айта эдилер. Олар: «Павел илян эткен Исанынъ адынен сизлерге буюрамыз», – дей эдилер.
14. Буны япкъанлар арасында баш руханий Скева адлы бир еудийнинъ еди огълу бар эди.
15. Лякин яман рух оларгъа джевап берип: «Исаны билем, Павелни де билем, сизлер исе ким оласынъыз?» – деди.
16. Буны айткъанынен, ичинде шейтан олгъан адам оларнынъ устюне атылып, бир-бирининъ артындан эписини енъди. Олар чыплакъ ве яралы олып о эвден къачып къуртулдылар.
17. Бу хабер Эфесте яшагъан еудийлернен юнанларнынъ эписине барып етти. Эписини къоркъу басып, Рабби Исанынъ адыны даа зияде шерефледилер.
18. Имангъа кельгенлерден чокълары исе келип, япкъанларыны ачыкътан айттылар.
19. Тылсымджылыкъ япкъанлардан да чокълары озь китапларыны топлап, эписининъ козю огюнде якътылар. Китапларнынъ фиятыны сайгъанда, элли бинъ кумюш акъчагъа тенъ кельди.
20. Ойле олып Раббининъ Сёзю къудретнен даркъалып, тесири кунь-куньден арта эди.
21. Бу вакъиалар олып кечкен сонъ, Павел озь гонълюнде Македония ве Ахаядан кечип, Ерусалимге бармагъа къарар этти. О: «О ерге баргъанымдан сонъ, Римни де барып корьмеге керек», – деди.
22. Павел озюне хызмет этип юргенлерден эки адамны: Тимотей ве Эрастны Македониягъа ёллады, озю исе вакътынджа Кучюк Асия виляетинде къалды.
23. О вакъыт Раббининъ Ёлуна къаршы буюк бир исьян котерильди.
24. Деметрий адлы бир кумюшчи уста, кумюштен Артемис ибадетханечиклерини ясап, башкъа усталаргъа да чокъ иш берип, оларгъа буюк файда кетире эди.
25. Деметрий усталарны топлап:– Достларым! Сизлерге белли олгъаны киби, бизим къазанчымыз бу зенаатнен багълы.
26. Амма тек Эфесте дегиль, бутюн Кучюк Асияда биле бу Павел, инсан къолунен ясалгъан путлар Алла дегиль, дегенини озьлеринъиз корип, эшитип турасыз. Шу лафларнен о чокъ адамларны къандырып ёлдан урды.
27. Бу шейден тек бизим зенаатымыз итибарсыз олып къалмайджакъ, бундан гъайры бутюн Кучюк Асия ве бутюн дюнья ибадет эткен улу алла Артемиснинъ ибадетханеси де бош шейге айланып, онынъ улулыгъы да ёкъ оладжакъ, – деди.
28. Адамлар буны эшитип, пек ачувландылар ве:– Эфеснинъ Артемиси улудыр! – деп къычыра башладылар.
29. Бутюн шеэр къалабалыкъкъа толды, Павелнинъ ёлдашларыны – македониялы Гай ве Аристархны тутып, эписи бирлешип театр тарафкъа кеттилер.
30. Павел халкънынъ огюне чыкъмагъа истегенде, шегиртлер онъа ёл бермедилер.
31. Кучюк Асия башлыкъларындан бирлери де, онынъ досту олгъаны себебинден, онъа хабер ёллап, театрде корюнмесин деп, риджа этти.
32. Шу арада адамлардан бири о десе, башкъасы бу деп къычыра эди. Топлашув тертипсиз эди, чокълары не ичюн кельгенлерини бильмей.
33. Еудийлернинъ теклифине коре, халкънынъ ичинден Эскендер деген бир адамны огге сюрдилер. Эскендер къолунен бир шейлер косьтерип, халкънынъ огюнде озюни къорчаламагъа истеди.
34. Лякин халкъ онынъ еудий олгъаныны билип, эписи бир агъыздан эки саат девамында:– Эфеснинъ Артемиси улудыр! – деп къычырдылар.
35. Ахыр-сонъу шеэр ребери халкъны тынчландырып:– Эй Эфес акъайлары! Эфес шеэри улу Артемис сарайынынъ ве онынъ коктен тюшкен азизининъ бекчиси олгъаныны бильмеген адам бармы экен?
36. Буны ич кимсе инкяр этмесе, сизлер тынчланынъыз да, тюшюнмейип арекет этменъиз.
37. Ана, ибадетханени таламагъан ве алланъызны сёгмеген адамларны бу ерге кетирдинъиз.
38. Эгер Деметрий ве онен берабер олгъан усталар кимгедир шикяет этмеге истеселер, махкемелер ве акимлер бар, шикяетлерини анда берсинлер.
39. Башкъа бир шейни талап этмеге истесенъиз исе, бу меселени къануний топлангъан топлашув чезеджек.
40. Бугунь олып кечкен ишлер ичюн бизге исьянджылар демеклери мумкюн, чюнки бойле къалабалыкъкъа ич бир себеп ёкъ ве биз озюмизни акъламакъ ичюн бир шей айтып оламайджакъмыз, – деди.Шу сёзлерни айтып битирген сонъ, кятип топлашувны даркъатып йиберди.

Acts XX
1. Къалабалыкъ ятышкъан сонъ, Павел шегиртлерни чагъырып, насиат берди ве оларнен сагълыкълашып, Македониягъа кетти.
2. О, кечип кеткен ерлердеки иманлыларгъа чокъ огют-насиат берип, Юнанистангъа кельди.
3. Учь ай о ерде отурды. Суриеге денъиз ёлунен кетеджекте, еудийлер онъа къаршы бир фитне азырлагъанларыны бильди. Шунынъ ичюн кене Македонияны кечип къайтмакъ къарарына кельди.
4. Бероядан Пирр огълу Сопатр, Тессалоникеден Аристарх ве Секунд, Дербеден Гай ве Тимотей, Кучюк Асиядан олгъанлардан исе Тихик ве Трофим онен берабер кеттилер.
5. Олар эвельдже чыкъып, бизлерни Троаста бекледилер.
6. Бизлер исе Маясыз Пишкен Пите Байрамындан сонъ Филиплер шеэринден чыкъып, беш куньден сонъ оларнынъ алдына, Троас шеэрине етип кельдик. О ерде еди кунь отурдыкъ.
7. Афтанынъ биринджи кунюнде биз отьмек болип ашамакъ ичюн бир ерде топлашкъан эдик. Павел эртеси куню ёлгъа чыкъаджакъ олгъаны ичюн, иманлыларны огрете эди ве сёзюни яры геджегедже девам эттирди.
8. Бизлер топлашкъан юкъары къаттаки одада пек чокъ къандиль яна эди.
9. Евтих адлы бир огълан ачыкъ пенджере янында отургъан. Павелнинъ нуткъу узун олгъаны ичюн, о огъланны къатты юкъу басты. О, юкъугъа далып, учюнджи къаттан ашагъа йыкъылып кетти. Оны ерден котергенде энди ольген эди.
10. Павел ашагъа тюшип, огъланнынъ устюне озюни ташлады да, оны къучакълап: «Къасевет этменъиз, онынъ джаны озюндедир!» – деди.
11. Сонъ кене юкъарыгъа чыкъып, отьмек парчалап аш ашады. О, танъ аткъандже субетлешти, сонъ ёлга чыкъты.
12. Генчни исе адамлар тири алда алып кеттилер ве пек къувандылар.
13. Бизлер эвель барып гемиге миндик, Асс шеэрине бардыкъ. Биз о ерден Павелни аладжакъ эдик, чюнки о озю джаяв бараджакъ олып, бизлерге шойле буюрды.
14. Бизлер Асста корюшип, онен Митилене шеэрине бардыкъ.
15. О ерден гемиде кетип, эртеси куню Хиос адасынынъ къаршысына кельдик. Учюнджи куню исе Самос адасына бардыкъ. Даа бир кунь ёлда олып, Милет шеэрине келип чыкътыкъ.
16. Павел Кучюк Асияда чокъ вакъыт джоймамакъ макъсадынен Эфес шеэрине кирмейип, оны кечип кетмек къарарына кельген эди. Эгер чареси олса, Берекет Байрамында Ерусалимде олайыкъ деп, ашыкъа эди.
17. Милеттен Павел Эфеске адам ёллап, иманлылар топлашувынынъ акъсакъалларыны чагъыртты.
18. Олар онынъ алдына кельгенде, о:– Мен Кучюк Асия топрагъына кельген биринджи кунюмден берли, янынъызда бутюн вакъыт девамында насыл яшагъанымны озьлеринъиз билесиз.
19. Еудийлернинъ фитнелери ичюн башыма сынавлар келип кечти, оларнынъ ичинде алчакъ гонъюллик ве козюмнинъ яшынен Раббиге хызмет эте эдим.
20. Файдалы олгъан ич бир шейден сизлерни четте къалдырмайым деп, халкъ огюнде ве эв-эвден юрип огреттим ве сизлерге илян эттим.
21. Тёвбе этип, Аллагъа къайтынъыз ве Рабби Исагъа иман этинъиз, деп, еудийлернен юнанларгъа джиддий насиат берип турдым.
22. Мына энди Мукъаддес Рух мени Ерусалимге чагъырып чеке. О ерде мени не беклегенини бильмейим.
23. Шеэр-шеэрден кечкен сайын, мени зынджырлар ве азаплар беклей. Буны манъа Мукъаддес Рух бильдире.
24. Лякин яшайышымнынъ къыймети мен ичюн бир шей дегиль. Къана энди ишимни битирип, Алланынъ хайырыны анълаткъан Къуванчлы Хаберни даркъатмакъ ичюн Рабби Исадан алгъан вазифени беджерсем.
25. Энди даа шуны билем ки, Алланынъ Падишалыгъыны илян этип эписи юргенлернинъ арасында ич биринъиз меним юзюмни бир даа корьмейджек.
26. Шунынъ ичюн бугунь сизге меним сёзюм: мен ич кимсенинъ олюминде къабаатлы олмайджагъым,
27. чюнки Алланынъ бутюн ирадесини сизлерге бильдирмек ичюн эр шейни яптым.
28. Озюнъизге ве бутюн сюрюге, яни Алланынъ иманлылар джемаатына козь-къулакъ олунъыз, чюнки Мукъаддес Рух сизлерни джемааткъа къаравул ве чобан этип къойды. Алла, оны Озь къанынынъ фиятына сатын алды.
29. Мен кеткен сонъ, сюрюни аямагъан йыртыджы къашкъырлар аранъызгъа сокъулып киреджеклерини билем.
30. Атта озь араларынъыздан чыкъкъан адамлар да ялан сёзлеринен шегиртлерни ёлдан урып, пешинден алып кетмеге истейджеклер.
31. Шунынъ ичюн козь-къулакъ олунъыз. Мен учь йыл девамында гедже-куньдюз, козьлеримнинъ яшынен эр биринъизге насиат бергенимни унутманъыз.
32. Энди сизлерни Аллагъа ве Онынъ Хайыр Сёзюне авале этем. Бу Сёзнинъ сизлерни къавийлештирмеге ве Алланынъ эписи азизлеринен берабер сизлерге де мирасны бермеге кучю бар.
33. Мен ич кимсенинъ кумюш-алтынына я да урбасына козь тиккеним ёкъ.
34. Озюме ве янымда олгъанларгъа керек шейлерни бермек ичюн бу къолларым хызмет эткенини озьлеринъиз яхшы билесинъиз.
35. Бойле чалышып, кучьсюз адамларгъа ярдым бермек кереклигини мен сизлерге эр шейде косьтердим. Рабби Исанынъ: «Алмакътан коре бермекнинъ бахты буюктир», – деген сёзлерини де акъылда тутмагъа керек, – деди.
36. Бу сёзлерни айткъан сонъ, Павел тиз чёкти ве оларнен берабер дува окъуды.
37. Сонъ эписи окюр-окюр агълап, Павелни къучакълап опьтилер.
38. Павелнинъ: «Меним юзюмни бир даа корьмейджексиз», – деген сёзлери хусусан оларны гъам-къасеветке кетирди. Ниает, оны гемиге озгъарып бардылар.

Acts XXI
1. Олардан айырылып, гемиде кеттик ве Кос адасына догъру ёл алдыкъ. Эртеси куню Родос адасына кельдик, о ерден исе Патара шеэрине бардыкъ.
2. О ерде Феникеге кеткен бир геми тапып, онъа миндик ве денъизге чыкътыкъ.
3. Къыбрыс корюнгенде, аданынъ сол тарафындан кечип, Суриеге таба ёлны девам эттик ве Тир шеэрине етип кельдик. Мында геми юклерини бошатмакъ керек эди.
4. Анда базы шегиртлерни тапып, оларнынъ янында еди кунь къалдыкъ. Олар Рухтан ильхамланып, Павелге Ерусалимге бармамагъа керек, дей эдилер.
5. Бу куньлер кечкен сонъ, биз ёлгъа чыкътыкъ. Иманлылар апайлары ве бала-чагъаларынен берабер шеэрден чыкъып бизнен бардылар. Ялыда тиз чёкип, дува окъудыкъ.
6. Биз бир-биримизнен сагълыкълашып гемиге чыкътыкъ, олар исе эвлерине къайтып кеттилер.
7. Тир шеэринден кетип, денъиздеки сеяатымызны девам эттик ве Птолемай шеэрине етип кельдик. О ердеки дин къардашларгъа барып, оларда бир кунь отурдыкъ.
8. Эртеси куню бизлер, ёлгъа чыкъып, Кайсареягъа кельдик. Едисинден бири олгъан, Къуванчлы Хаберни илян эткен Филипнинъ эвине кирип, анда къалдыкъ.
9. Онынъ пейгъамберлик япкъан, даа акъайгъа чыкъмагъан дёрт къызы бар эди.
10. О ерде бир къач кунь отургъанымыздан сонъ, Еудиеден Хагап адлы бир пейгъамбер кельди.
11. О, алдымызгъа киргенинен Павелнинъ къушагъыны алды да, озюнинъ къол-аякъларыны багълап:– Мукъаддес Рух буны айта: «Ерусалимдеки еудийлер бу къушакънынъ саибини бойле багълап, башкъа миллет адамларынынъ къолуна береджеклер», – деди.
12. Бу сёзлерни эшитип, биз о ердеки иманлыларнен, Ерусалимге бармасын деп, Павелге ялвардыкъ.
13. Лякин Павел джевап берип:– Не япасыз? Не ичюн агълап, юрегимни парчалайсыз? Мен Ерусалимге барып тек эсир олмагъа дегиль, Рабби Иса ичюн ольмеге биле азырым, – деди.
14. Павелни къандырып оламагъанымызны анълап:– Рабби истегени киби олсун! – деп индемедик.
15. Ана шу куньлерден сонъ ёлгъа азырланып, Ерусалимге бардыкъ.
16. Кайсареядан бир къач шегиртлер де бизнен кеттилер. Олар бизлерни, яшап турмакъ ичюн, Исанынъ эски шегиртлеринден олгъан къыбрыслы Мнасоннынъ эвине кетирдилер.
17. Ерусалимге кельгенимизде, дин къардашлар бизни ачыкъ чырайнен къабул эттилер.
18. Эртеси куню Павелнен берабер Якъупкъа бардыкъ. Акъсакъалларнынъ эписи де кельди.
19. Олардан ал-хатыр сорагъан сонъ, Павел озь хызмети вакътында Алланынъ башкъа миллетлер арасында япкъан ишлерини бирер-бирер айтып берди.
20. Буларны эшитип, Алланы шуретледилер ве Павелге:– Эй къардашымыз, еудийлер арасында имангъа кельген бинълердже адам олгъаныны коресинъ. Оларнынъ эписи Къанунны гъайретнен туталар.
21. Олар эшиткен сёзлерге коре, сен башкъа миллетлер арасында яшагъан еудийлерге: огъулларынъызны сюннет этменъиз, урф-адетлерни кутьменъиз, Мусанынъ Къанунындан чыкъынъыз, деп огреткенсинъ.
22. Шимди исе не япайыкъ? Сенинъ кельгенинъни эшитип, халкъ мытлакъа топланыр.
23. Шунынъ ичюн, санъа не айтсакъ, буны яп: бизде адакъ берген дёрт адам бар.
24. Оларны янынъа алып, элялланув адетини оларнен берабер яп ве сачларыны алдырмакъ ичюн масрафларны озь бойнунъа ал. О вакъыт сенинъ акъкъынъда эшиткенлери ялан олгъаныны, аксине, Мусанынъ Къанунына коре яшагъанынъны биледжеклер.
25. Башкъа миллетлерден имангъа кельгенлер исе, биз оларгъа мектюпте эмирлеримизни яздыкъ. Къарарымызгъа коре, олар путларгъа къурбан кетирильген этлерден, къандан, богъулып ольдюрильген айваннынъ этинден ве ороспулыкътан озьлерини сакъласынлар, – дедилер.
26. Эртеси куню Павел шу адамларны янына алып, оларнен берабер элялланув адетини кечирди. Сонъ Алланынъ Сарайына кирип, элялланув куньлери не вакъыт битеджеклерини, эр бири ичюн къурбанлыкъ кетириледжегини бильдирди.
27. Еди куньлюк муддет битеяткъанда, Кучюк Асиядан олгъан еудийлер Павелни Алланынъ Сарайында корьдилер. Олар бутюн халкъны котерип, Павелни туттылар да:
28. – Эй Исраиль акъайлары, ярдым этинъиз! Мына, эр ерде халкъымызгъа, Къанунгъа ве бу мукъаддес ерге къаршы адамларны огреткен инсан шудыр! Бундан гъайры, юнанларны да Сарайгъа алып кирип, бу азиз ерни арам этти! – деп къычыра эдилер.
29. Буны айткъанларынынъ себеби, эвель эфесли Трофимни шеэрде Павелнен берабер корип, оны Алланынъ Сарайына алып кирген, деп тюшюндилер.
30. Бутюн шеэр арекетке келип, халкъ топланды. Павелни тутып, Сарайдан тышарыгъа сюйреклеп чыкъардылар. Шу ань къапулар къапатылды.
31. Олар Павелни ольдюрмеге истедилер. О вакъыт, бутюн Ерусалим исьян котерди, деген хабер арбий болюкнинъ бинъбашынынъ къулагъына етип барды.
32. О, бирден аскерлерни ве юзбашыларны алып, халкъкъа уджюм этти. Адамлар бинъбашынен аскерлерни корип, Павелни урмагъа токътадылар.
33. Бинъбашы якъынлашты да, Павелни тутып, эки зынджырнен багъламагъа буюрды. О: «Бу ким, ве не япты?» – деп сорады.
34. Адамларнынъ арасындан бириси «бойле», деп къычырса, башкъасы «шойле», деп къычыра эди. Буюк шамата олгъанындан бинъбашы акъикъатны билип оламайып, Павелни къалеге алып бармагъа буюрды.
35. Павел энди мердивенге еткенде, адамларнынъ ачувы пек кучьлю олгъаны себебинден, аскерлер оны котерип бардылар.
36. Халкъ исе онынъ артындан кетип:– Ольдюр оны! – деп багъыра эди.
37. Къалеге киреяткъанда, Павел бинъбашыгъа:– Санъа бир шей айтмагъа мумкюнми? – деди. Бинъбашы:– Сен юнан тилини билесинъми?
38. Бир къач кунь эвельси исьян котерип, дёрт бинъ башкесерни сахрагъа алып чыкъкъан мысырлы сен дегильсинъми? – деди.
39. Павел джевап берип:– Мен еудийим, Киликия виляетининъ о къадар эмиетли олгъан Тарс шеэрининъ гражданым. Санъа бир риджам бар, манъа халкъкъа бир къач сёз айтмагъа разылыкъ бер, – деди.
40. Бинъбашы разылыкъ берген сонъ, Павел мердивенде турып, халкъны тынчландырмакъ ичюн къолуны котерди. Терен бир сюкюнет олгъанда, о еудийлернинъ тилинде лаф этип башлады:

Acts XXII
1. – Эй дин къардашлар ве бабалар! Энди огюнъизде озюмни акълагъан сёзлеримни динъленъиз!
2. Павелнинъ оларгъа еудийлернинъ тилинде айткъаныны эшиткенде, орталыкъ чым-чырт олды. О девам этти:
3. – Мен еудий акъайым. Киликиянынъ Тарс шеэринде догъдым, мында Гамалиэльнинъ янында тербиелендим. Баба-деделеримизнинъ Къануны эсасында джиддий тербиеленип, бугунь бу ерде топлашкъан эпинъиз киби мен де Алланынъ ирадесини гъайретнен беджермеге истей эдим.
4. Бу Ёлнынъ тарафдарларыны – акъаймы, къадынмы демей, эписини багълап зиндангъа ташлай, ольгендже айдай эдим.
5. Ана, баш руханийнен акъсакъалларнынъ эписи меним шаатларымдыр. Мен олардан Дамасктаки дин къардашларына язылгъан мектюплерни алып, о ерде яшагъан бу адамларны джезаламакъ ичюн Ерусалимге кетирмек ниетинен ёлгъа чыкъкъан эдим.
6. Уйлеге якъын бир маальде мен ёл басып, Дамасккъа якъынлашаяткъанымда, апансыздан коктен тюшкен бир нур этрафымны парылдатты.
7. Мен ерге йыкъылдым да, бир сеснинъ манъа: «Саул, Саул, сен не ичюн Мени айдайсынъ?» – дегенини эшиттим.
8. Мен: «Я Рабби, Сен ким оласынъ?» – деп сорагъанда, О: «Мен сен айдагъан Назаретли Иса олам», – деп джевап берди.
9. Ёлдашларым нурны корьген олсалар да, манъа айтылгъан сёзлерни эшитмедилер.
10. О вакъыт мен: «Я Рабби, манъа не япмакъ керек?» – дедим. Рабби исе манъа: «Еринъден турып Дамасккъа бар, япмагъа керек олгъан эр шейни о ерде айтаджакълар», – деди.
11. О нурнынъ йылтырагъанындан кёр олгъаным ичюн, ёлдашларым мени къолумдан тутып Дамасккъа етеклеп алып бардылар.
12. О ерде яшагъан эписи еудийлер арасында нам къазангъан, Къанунгъа коре диндар, Анания адлы бир адам бар эди.
13. О, яныма келип турды да, манъа: «Къардашым Саул, козьлеринъ ачылсын!» – деди. Мен исе шу ань оны корьдим.
14. О манъа: «Бабаларымызнынъ Алласы сени сайлады. Чюнки сен, Онынъ ирадесини билип ве Инсафлы Олгъанны корип, Онынъ сесини эшитип,
15. корьген ве эшиткен шейлернинъ эписи акъкъында бутюн адамлар огюнде Онынъ шааты оладжакъсынъ.
16. Энди даа не беклейсинъ? Еринъден тур ве, Исанынъ адыны чагъырып, сувгъа батырылып чыкъ да, гуналарынъдан темизлен!» – деди.
17. Мен Ерусалимге къайтып кельгенден сонъ, Алланынъ Сарайында дува окъугъанымда, руяда олып,
18. Раббини корьдим. О, манъа: «Къана, тез ол да, Ерусалимден чыкъып кет, чюнки бу ерде Мен ичюн берген шаатлыгъынъны къабул этмейджеклер», – деди.
19. Мен: «Я Рабби! Санъа инангъанларны синагогаларда ургъан ве зиндангъа ташлагъан адам олгъанымны олар билелер де.
20. Сенинъ шаатынъ олгъан Стефаннынъ къаныны тёккенлерде, мен де о ерде тургъан эдим. Мен онынъ ольдюргенлерине разы олып, оларнынъ урбаларына къаравул олдым», – дедим.
21. О исе: «Сен бара бер! Чюнки Мен сени узакъкъа, башкъа миллетлернинъ алдына ёллайджам», – деди.
22. Бу вакъыткъадже Павелни динълеп тургъанлар къычыра башладылар. Олар:– Бойле адамны ер юзюнден ёкъ этинъ! Онъа яшамагъа мумкюн дегиль! – дедилер.
23. Олар ойле къычырып, усть урбаларыны ташлап, авагъа тоз сачып тургъанларда,
24. бинъбашы Павелге къаршы бойле багъыргъанларнынъ себебини бильмек ичюн, оны къалеге алып барып къамчыламагъа ве соргъу кечирмеге буюрды.
25. Оны къушакъларнен багълап кергенде, Павел янында тургъан юзбашыгъа:– Рим гражданыны суд этмейип къамчыламакъ мумкюнми? – деп сорады.
26. Юзбашы буны эшиткенинен, барып бинъбашыгъа хабер этип:– Бакъ, сен не япмагъа истейсинъ? Бу адам Рим гражданы экен де, – деди.
27. О вакъыт бинъбашы Павелнинъ янына келип:– Манъа айт, сен Рим гражданы оласынъмы? – деп сорады.– Эбет, – деди Павел.
28. Бинъбашы:– Мен бу гражданлыкъкъа чокъ акъча берип саип олдым, – деди. Павел:– Мен исе догъгъан кунюнден башлап бу мемлекетнинъ гражданы эдим, – деп джевап берди.
29. О вакъыт Павелни соргъугъа чеккенлер онынъ янындан тез-тез чекильдилер. Бинъбашы да онынъ Рим гражданы олгъаныны билип, багълап къойгъаны ичюн пек къоркъты.
30. Эртеси куню бинъбашы, еудийлер Павелни неде къабаатлагъанларыны эминликнен бильмек макъсадынен, оны зынджырлардан бошатты. Еудий баш руханийлери ве бутюн Юксек Шура азаларына топланмагъа буюрды. Павелни кетирип, оларнынъ къаршысына къойды.

Acts XXIII
1. Павел Шура азаларына козьлерини тикип:– Эй дин къардашларымыз! Мен бу куньге къадар Алланынъ алдында темиз инсафнен яшадым, – деди.
2. Буны айткъанынен, баш руханий Анания Павелнинъ янында тургъанларгъа онынъ агъзына урмагъа буюрды.
3. Павел онъа:– Эй сыландыргъан дивар, сени Алла ураджакъ! Сен Къанун эсасында укюм чыкъармакъ ичюн отурасынъ, амма Къанунгъа къаршы мени урмагъа буюрасынъ! – деди.
4. Онынъ огюнде тургъанлар:– Алланынъ баш руханийини акъаретлейсинъми? – дедилер.
5. Павел оларгъа:– Агъа-къардашлар! Онынъ баш руханий олгъаныны бильмедим. Языда: «Халкънынъ арасында башлыкъ олгъанны яманлама», – деп язылгъан, – деди.
6. Оларнынъ бир къысмы саддукий ве башкъа къысмы фериселер олгъаныны анълагъан Павел Шурагъа къатты бир сеснен:– Дин къардашларымыз! Мен ферисем, эм ферисенинъ огълу олам. Мени, олюлернинъ тирильгенине ишангъаным ичюн укюм этелер, – деди.
7. О, буны айткъан сонъ, фериселернен саддукийлер арасында буюк дава чыкъып, топлашув экиге болюнди.
8. Чюнки саддукийлер олюмден тирильмекни де, мелеклерни де, рухны да ёкъ, деп саялар. Фериселер исе буларнынъ эписине инаналар.
9. Топлашувда буюк шамата котерильди. Фериселерден олгъан бир къач Къанун оджасы сёзге чыкъып, ачувнен:– Бизлер бу адамда ич бир яманлыкъ тапмаймыз. Эгер рух я да мелек онъа бир шей айткъан олса, не олгъан? – дедилер.
10. Дава ойле шиддетли олды ки, Павелни парча-парча этмесинлер деп, къоркъкъан бинъбашы аскерлерине ашагъа тюшип, адамларнынъ араларындан оны чыкъарып, къалеге алып кирмеге буюрды.
11. О геджеси Рабби Иса Павелге корюнип: «Джесюр ол! Ерусалимде Манъа насыл шаатлыкъ япкъан олсанъ, Римде де ойле шаатлыкъ этмек керексинъ», – деди.
12. Эртеси куню базы еудийлер ант этип, Павелни ольдюрмегендже ашап-ичмемезликке сёз бердилер.
13. Бойле ант эткенлернинъ сайысы къыркъ адамдан зияде эди.
14. Олар баш руханийлернен акъсакъалларнынъ янына келип:– Павелни ольдюрмегенимиздже ант этип ич бир шей ашамайджакъмыз.
15. Энди сизлер Шура азаларынен берабер бинъбашынынъ янына барынъыз ве, Павелнинъ меселесини даа яхшыджа огренмек ичюн, оны ярын алдынъызгъа чыкъармасыны риджа этинъиз. Бизлер исе, о етип кельмезден эвель, оны ольдюрмеге азыр турармыз, – дедилер.
16. Павелнинъ къыз къардашынынъ огълу бу фитне акъкъында эшитип, къалеге кирди де, онъа хабер этти.
17. Павел юзбашылардан бирисини чагъырып:– Бу йигитни бинъбашынынъ янына алып бар, онъа айтаджакъ бир лафы бар, – деди.
18. О, йигитни алды ве бинъбашынынъ янына кетирип:– Мабюс Павел мени янына чагъырып, бу йигитни сенинъ алдынъа кетиргенимни риджа этти, санъа айтаджакъ бир лафы бар экен, – деди.
19. Бинъбашы йигитнинъ къолундан тутып, оны бир четке чекти де:– Манъа не айтаджакъ эдинъ? – деп сорады.
20. Йигит джевап берип:– Еудийлер Павелнинъ ишини даа яхшыджа огренмек ичюн оны ярын Шура алдына чыкъармакъны сенден риджа этмеге келиштилер.
21. Лякин сен оларгъа инанма. Чюнки къыркътан зияде адам Павелни беклеп туралар; оны ольдюрмегендже ашап-ичмемеге ант эттилер. Мына шимди сенинъ эмиринъни беклеп, азыр олып туралар, – деди.
22. Бинъбашы:– Манъа бу хаберни бильдиргенинъни ич кимсеге айтма! – деп йигитни йиберди.
23. Бинъбашы юзбашылардан экисини чагъырып:– Кунь баткъан сонъ саат докъузда Кайсарея шеэрине бармакъ ичюн эки юз аскер, етмиш атлы ве эки юз мызракълы аскер азырланъыз.
24. Павелни миндирип, виляет акими Феликснинъ алдына сагъ-селямет алып бармакъ ичюн онъа юклю айван беринъиз, – деп буюрды.
25. Бинъбашы бойле бир мектюп язып берди:
26. «Сайгъылы аким Феликске, Клавдий Лисийден селям!
27. Бу адамны еудийлер тутып ольдюрмеге истей эдилер. Амма онынъ Рим гражданы олгъаныны билип, мен аскерлернен берабер етип келип, онынъ джаныны къуртардым.
28. Сонъ оны неде къабаатлагъанларыны бильмеге истеп, оларнынъ Шурасына алып бардым.
29. Нетиджеде озьлерининъ Къанунына коре меселелер боюнджа оны къабаатлагъанларыны бильдим, лякин онда олюмге я да апске ляйыкъ ич бир къабаат тапмадым.
30. Бу адамгъа къаршы азырлагъан фитнеден хабердар олып, мен тез-тез оны сенинъ янынъа ёлладым. Оны къабаатлагъанларгъа да онъа къаршы олгъан даваларыны сенинъ янынъда айтмагъа эмир эттим».
31. Аскерлер алгъан эмирине коре, Павелни гедже Антипатрис шеэрине алып бардылар.
32. Эртеси куню онен берабер бараджакъ атлыларны къалдырып, озьлери къалеге къайтып кеттилер.
33. Атлылар Кайсареягъа барып, мектюпни акимге бердилер ве Павелни де онъа теслим эттилер.
34. Аким мектюпни окъуп, Павелден къайсы виляеттен олгъаныны сорады. Киликиядан олгъаныны билип, онъа:
35. – Сени къабаатлагъанлар кельген сонъ, ишинъни бакъарым, – деди де, Павелни Ироднынъ преториясында къаравуллап тутмагъа буюрды.

Acts XXIV
1. Арадан беш кунь кечкен сонъ, баш руханий Анания ве базы акъсакъаллар, Тертулл адлы бир укъукъчынен Кайсарея шеэрине келип, Павелге къаршы къабаатларыны акимнинъ огюне къойдылар.
2. Сонъ Павелни чагъырдылар. Тертулл исе оны къабаатламакъ ичюн сёз алды:– Эй мухтерем Феликс, сенинъ укюмдарлыгъынъда аманлыкъ ичинде яшагъанымыз, халкъымыз ичюн янъы къанунлар чыкъарып, чокъ къайгъырасынъ,
3. шунынъ ичюн эр даим ве эр ерде буны миннетдарлыкънен къабул этемиз.
4. Сени чокъ раатсыз этмемек ичюн, мераметли олып бир къач сёзюмизни динълегенинъе риджа этем.
5. Биз бу адамны беля кетириджи деп саямыз. Мына о, назаретлилер фыркъасынынъ башлыкъларындан бири олып, дюньянынъ бутюн еудийлерини аякъкъа турсата.
6. О, Алланынъ Сарайыны да арам этмеге тырышты, амма биз оны туттыкъ.
7. Бу адамны соргъу этсенъ, биз оны нелерде къабаатлагъанымызны озюнден билип алырсынъ.
8. Еудийлер де айтылгъанларнынъ догъру олгъаныны бильдирип, къабаатларны тасдыкъладылар.
9. Аким Павелге сёзге чыкъмакъ ичюн ишарет этти, ве о:– Сен чокъ йыллардан берли бу халкъны махкеме эткенинъ ичюн, мен озь ишимни эминликнен къорчалайджам.
10. Озюнъ де билип олурсынъ ки, мен бель букмек ичюн Ерусалимге кельгениме даа он эки куньден чокъ дегиль.
11. Не Сарайда, не синагогаларда ве не Ерусалим шеэринде биле ич бир адамнен дава эткеним, я да халкъны аякъкъа котергенимни олар корьмедилер.
12. Шимди де мени къабаатлагъанда, ич бир шейни исбат этип оламайлар.
13. Огюнъде шуны ачыкъ айтмагъа истейим: олар Ёлгъа ялан дейлер, мен исе онъа коре яшап, бабаларымызнынъ Алласына ибадет этем. Къанунгъа коре олгъан эр бир шейге ве Пейгъамберлернинъ Языларында язылгъанларнынъ эписине инанам.
14. Бу адамларнынъ озьлери киби мен де, Аллагъа умют этип, инсафлыларнен инсафсызларнынъ тирильтеджегине инанам.
15. Шунынъ ичюн Алла ве инсанларнынъ алдында инсафымны эр вакъыт саф тутмагъа тырышам.
16. Чокъ йыллардан берли мында олмагъанымдан сонъ, халкъыма садакъалар ве бахшышлар кетирмек ичюн Ерусалимге къайтып кельдим.
17. Олар мени Алланынъ Сарайында элялланув адетини япкъанымдан сонъ таптылар. О ерде мен ичюн не топлашув, не къалабалыкъ бар эди.
18. Анда тек Кучюк Асиядан олгъан бир къач еудий бар эди. Аслында шу адамлар, оларнынъ манъа къаршы бир шейи олса, сенинъ огюнъде турмакъ ве мени къабаатламакъ керек эди.
19. Я да бу ердекилернинъ озьлери айтсынлар, Шура алдында тургъанымда менде насыл акъсызлыкъ тапкъан эдилер?
20. Мен оларнынъ арасында турып, къатты сеснен: «Олюлернинъ тирилишине инангъаным ичюн бугунь алдынъызда укюм этилем», – дедим. Ихтимал, шу сёзюм ичюн къабаатлы сайыладырым, – деди.
21. О вакъыт Феликс:– Бинъбашы Лисий кельген сонъ, меселенъни чезерим, – деп, махкемени башкъа куньге къалдырды. Феликс озю Ёл акъкъында яхшы хабердар эди.
22. Павелни юзбашынынъ къолуна берип: «Къапалсын, лякин бираз енгиллик берильсин, онъа хызмет этмеге истеген достларына ич бир къаршылыкъ костерильмесин», – деп буюрды.
23. Бир къач куньден сонъ Феликс озюнинъ еудий олгъан апайы Друсилланен берабер кельди. Павелни чагъыртып, онынъ Иса Месихке иман этюв акъкъында айткъаныны динъледи.
24. Павел акъикъат, нефисни тутмакъ ве келеджек Ахирет куню акъкъында айткъанда, Феликс къоркъып:– Энди кет, вакъыт тапкъанымда, сени кене чагъырырым, – деди.
25. Айны заманда, Павел манъа пара берир деген умютте оны сыкъ-сыкъ чагъыртып субетлеше эди.
26. Эки йылдан сонъ Феликснинъ ерине Поркий Фест кельди. Феликс еудийлернинъ мераметини къазанмакъ ичюн, Павелни къапалы къалдырды.

Acts XXV
1. Фест, виляетине кельгенинден учь кунь кечкен сонъ, Кайсареядан Ерусалимге барды.
2. Анда олгъанда баш руханийлернен энъ урьметли еудийлер акимнинъ алдына барып, Павелге къаршы къабаатлавлар кетирдилер.
3. Эйилик косьтерип, Павелни Ерусалимге кетирильмеси ичюн ялвардылар. Ёлда оны беклеп ольдюрмеге истедилер.
4. Фест исе Павел Кайсареяда къапалы къалгъаныны ве озю де якъында о ерге къайтып бараджагъыны оларгъа бильдирди.
5. О:– Аранъыздан урьметли адамлар меннен берабер кетсинлер ве бу адамда бир яманлыкъ олса, оны къабаатласынлар, – деди.
6. Фест оларнынъ янында секиз-он куньден зияде турмайып, Кайсареягъа къайтты. Эртеси куню къады курсюсине отурып, Павелни алып кельгенлерини буюрды.
7. Павел ортагъа чыкъкъанда, Ерусалимден кельген еудийлер оны сарып алдылар ве озьлери исбат этип оламайджакъ бир чокъ агъыр къабаатларны онынъ устюне юкледилер.
8. Павел исе озюни къорчалап:– Мен не еудийлернинъ Къанунына, не Сарайгъа ве не императоргъа къаршы ич бир джинает япмагъаным, – деди.
9. Фест, еудийлернинъ мераметини къазанмакъ ичюн, Павелден:– Ерусалимге барып, о ерде меним алдымда бу хусуста укюм этильмеге истейсинъми? – деп сорады.
10. Павел онъа:– Мен императорнынъ къады курсюси огюнде турам, о мени укюм этмек керек. Мен еудийлерге ич бир акъсызлыкъ япмагъанымны озюнъ де яхшы билесинъ.
11. Эгер мен олюмге ляйыкъ бир джинаетте къабаатлы олсам, олюмден баш тартмам. Эгер де бу адамлар мени къабаатлагъан шейлерни япмагъан олсам, мени оларнынъ къолуна бермеге ич кимсенинъ акъкъы ёкъ. Мен императорнынъ укюмини талап этем, – деди.
12. Фест меслеатчыларынен акъыл танышкъан сонъ, Павелге джевап берип:– Сен императорнынъ укюмини талап эттинъ, императорнынъ алдына бараджакъсынъ, – деди.
13. Бир къач куньден сонъ, падиша Агриппа ве Бернике, Фестнен селямлашмакъ ичюн Кайсареягъа кельдилер.
14. Олар о ерде бир къач кунь отургъан сонъ, Фест Павелнинъ ишини падишагъа айтып берди:– Бу ерде бир адам бар, Феликс оны къапалы къалдырып кеткен.
15. Мен Ерусалимде олгъанымда, еудийлернинъ баш руханийлери ве акъсакъаллары шикяетнен алдыма келип, оны суд этмекни талап эттилер.
16. Мен оларгъа: «Биринджиден, къабаатлангъан адам къабаатлагъанларнен корюшмек ве онъа юклеген къабаатлавлардан озюни къорчаламагъа имкян бермек керек. Бу шейсиз адамны суд этмек римлилернинъ адети дегиль», – деп джевап бердим.
17. Шунынъ ичюн олар бу ерге кельгенде, мен, вакъыт джоймайып, эртеси куню къады курсюсине отурып, бу адамны алып кельгенлерини буюрдым.
18. Лякин къабаатлагъанлар оны сарып алып, мен беклеген къабаатлавлардан ич бирини онынъ бойнуна юклеп оламадылар.
19. Тек озь дининен багълы меселелер ве насылдыр ольген Иса адлы бир адам акъкъында давалары бар эди. Павел Оны тири, деп тасдыкълай эди.
20. Мен бу меселени насыл этип чезмеге бильмегеним ичюн, Павел Ерусалимге барып, анда бу ишни укюм этильмесине истер-истемегенини сорадым.
21. Лякин Павел бу ишни императорнынъ махкемесине къалдырылмасыны талап эткени себебинден, оны императорнынъ алдына ёлламагъандже къапалы тутмакъ акъкъында эмир бердим, – деди.
22. Агриппа Фестке:– Бу адамны мен де динълемеге истер эдим, – деди.– Сен оны ярын динълерсинъ, – деди Фест.
23. Эртеси куню Агриппанен Бернике буюк тантананен келип, бинъбашылар ве шеэрнинъ энъ урьметли адамларынен берабер корюшюв одасына кирдилер. Фестнинъ эмиринен Павел алып кетирильди.
24. Фест сёз алып:– Падиша Агриппа ве бизлернен берабер бу ерде топлашкъан эписи адамлар! Мына бу адамны корип турасынъыз. Ерусалимде ве шу ерде, еудийлернинъ эписи манъа мураджаат этип, бу адам ольмек керек, деп къычырдылар.
25. Мен исе, онынъ олюмге ляйыкъ ич бир иш япкъаныны тапмадым. Онынъ озю императорнынъ махкеме этильмесини талап эткени ичюн, оны онъа ёлламагъа къарар бердим.
26. Тек эфендиге онынъ акъкъында не язаджагъымны бильмейим. Шунынъ ичюн оны эпинъизнинъ алдынъызгъа, ве айрыджа, падиша Агриппа, сенинъ алдынъа бу ишни бакъып чыкъкъандан сонъ язмакъ ичюн бир шейлер тапылыр деп, оны чыкъардым.
27. Чюнки меним фикиримдже, бир мабюсны ёллап, онъа къаршы къоюлгъан къабаатларыны косьтермемек мантыкъсыз олур эди.

Acts XXVI
1. Агриппа Павелге:– Озюнъни акъламакъ ичюн санъа сёз берильди, – деди. О вакъыт Павел къолуны котерип, озюни къорчаламакъ ичюн лафыны башлады:
2. – Падиша Агриппа! Еудийлернинъ манъа къаршы чыкъаргъан эписи къабаатларындан бугунь сенинъ алдынъда озюмни къорчалагъаным ичюн бахтлы саям.
3. Хусусан сен еудийлернинъ эписи адетлерини ве давалы меселелерини яхшы бильгенинъни козьде тутам. Шунынъ ичюн сабыр-такъатнен мени динълемеге риджа этем.
4. Меним яшлыгъымдан халкъым арасында кечирген аятым эм де Ерусалим шеэринде кечкен омрюмни еудийлернинъ эписи биле.
5. Мени чокътан берли таныйлар ве эгер истеселер, динимизнинъ энъ джиддий фыркъасы олгъан фериселик боюнджа яшап кельгениме шаат олурлар.
6. Энди исе, Алланынъ баба-деделеримизге берген сёзюне умют эткеним ичюн, мен махкеме огюнде турам.
7. Он эки къабилемиз гедже-куньдюз джан-юрекнен Аллагъа ибадет этип, О берген сёзнинъ беджерильмесини корьмеге умют этелер. Мына бу умют ичюн, падиша, еудийлер мени къабаатлайлар.
8. Алла олюлерни тирильткенини сизлер не ичюн инанылмаз бир шей деп саясыз?
9. Догърусы, озюм де назаретли Исагъа къаршы къолумдан кельгенини япмакъ керек, деп тюшюне эдим.
10. Буны да Ерусалимде яптым. Баш руханийлерден разылыкъ алып, чокъ азиз адамларны зиндангъа ташладым ве, оларны ольдюреяткъанларда, мен бунъа сесимни берип, разы ола эдим.
11. Эписи еудий синагогаларында оларны чокъ чекиштирип джезагъа тартып, Раббини къараламагъа меджбур эте эдим. Оларгъа къаршы ойле къутургъан эдим ки, атта башкъа шеэрлерде де айдай эдим.
12. Куньлернинъ биринде мен баш руханийлерден разылыкъ ве вазифе алып Дамаск шеэрине ёл алдым.
13. Эй падишам, куньдюз куню ёлда кетеяткъанымда, кунеш нурундан да ярыкъ бир нур коктен парылдагъаныны корип къалдым. Нур мени ве ёлдашларымны ярыкъкъа батырды.
14. Биз эпимиз ерге йыкъылгъан сонъ, манъа еудийлернинъ тилинде лаф эткен бир сес эшитильди: «Саул, Саул, сен не ичюн мени айдайсынъ? Оладжакъ шейге къаршы чыкъсанъ, тек озюнъе зарар кетиреджексинъ», – деди.
15. Мен: «Я Рабби, Сен ким оласынъ?» – деп сорасам, О: «Мен сен айдагъан Исадырым», – деди.
16. «Шимди исе аякъкъа тур! Сени меним хызметчим ве шаатым деп къоймакъ ичюн Мен санъа корюндим. Сен, энди корьген эм даа Мен санъа корюнеджек шейлерге шаатлыкъ этеджексинъ.
17. Мен сени миллетинънинъ къолундан ве башкъа, мен сени ёллагъан халкъларнынъ къолундан къуртараджам.
18. Сен оларнынъ козьлерини ачып, оларны къаранлыкътан нургъа ве Иблиснинъ акимиетинден Аллагъа къайтараджасынъ. Олар да Манъа иман этип, гуналары багъышлансын ве азизлер арасында къысмет алсынлар», – деди.
19. Шунынъ ичюн, эй падиша Агриппа, мен коктен корюнген бу руягъа къаршы чыкъмадым.
20. Башта Дамаскта, сонъ Ерусалимде ве бутюн Еудие топракъларында яшагъанларны, сонъ башкъа ерлердеки миллетлерни тёвбе эттирип, Аллагъа къайтмагъа ве тёвбеге ярашкъан ишлерни беджермеге чагъырдым.
21. Бу иш ичюн еудийлер мени Алланынъ Сарайында тутып ольдюрмеге тырыштылар.
22. Лякин мен Алладан алгъан ярдымнен шу куньге къадар буюк-кучюкке шаатлыкъ этип келем. Муса ве пейгъамберлернинъ хабер эткенлеринден башкъа ич бир шей айтмайым.
23. Олар: «Месих Озь миллетине де, башкъа миллетлерге де ярыкъ акъкъында хабер этмек ичюн, азап чекмеге керек эди. Эм де олюлер ичинден биринджи олып тириледжек», – деген эдилер.
24. Павел озюни бойле къорчалагъанда, Фест къатты сеснен онынъ сёзюни больди де:– Акъылдан тайгъансынъ, Павел! Буюк алимлик сени акъылдан аздырды! – деди.
25. Павел исе:– Мен акъылдан таймадым, сайгъылы Фест, – деди. – Аксине, акъикъат ве мантыкъ сёзлерини айтам.
26. Падиша буны бильгени ичюн, онен джесаретнен лаф этем. Бу вакъиалардан ич бириси онынъ назарындан къачмады, деп тюшюнем. Чюнки бу шейлер эписининъ козю огюнде япылгъан эди.
27. Падиша Агриппа, сен пейгъамберлерге инанасынъмы? Билем, инанасынъ!
28. Агриппа Павелге:– Сен мени къыскъа вакъытта Месихнинъ тарафдары япмагъа истейсинъ! – деди.
29. – Къыскъамы, узунмы, тек озюнъ дегиль, бугунь мени динълегенлернинъ эписи де мен киби, амма зынджырсыз, олмакъ ичюн Аллагъа дува окъур эдим! – деди Павел.
30. Сонъ падиша, виляет акими, Бернике ве оларнен берабер отургъанлар ерлеринден турдылар.
31. Четке чыкъып, олар бир-биринен фикирлештилер ве:– Бу адам олюмге я да апске ляйыкъ ич бир иш япмагъан, – дедилер.
32. Агриппа да Фестке:– Эгер бу адам императорнынъ укюмини талап этмеген олса, оны азат этмек мумкюн эди, – деди.

Acts XXVII
1. Италиягъа гемиде кетмеге къарар чыкъарылгъанда, Павел ве башкъа бир къач мабюсларны императорнынъ арбий болюгининъ бир юзбашы Юлийге бердилер.
2. Биз Кучюк Асиянынъ ялыларына бармакъ ичюн, Адрамиттин гемисине отурып денъизге чыкътыкъ. Бизнен берабер Тессалоникеден кельген бир македониялы Аристарх да бар эди.
3. Эртеси куню Сидон шеэрине келип токътадыкъ. Юлий Павелге яхшы мунасебетте олып, достларынынъ янына барып, керек шейлерни алмагъа рухсет этти.
4. О ерден чыкъып, ель къаршымызгъа эскени ичюн Къыбрыс адасыны ельден сакълы тарафындан айланып кечтик.
5. Киликия ве Памфилия виляетининъ янындан кечип, Ликиядаки Мира шеэрине кельдик.
6. Юзбашы о ерде Италиягъа кетеджек Эскендериенинъ гемисини тапып, бизни онъа миндирди.
7. Чокъ кунь яваш ялдагъан сонъ, гемимиз Книд шеэрининъ ялысына барып етти. Ель ёлумызны девам этмеге бермегени ичюн, бизлер Салмоне бурнуны айланып, Крит адасынынъ ельден сакълы тарафындан кечтик.
8. Ялыдан узакъкъа кетмейип, зорнен «Гузель Лиманлар» деген ерге кельдик. Ласая шеэри бу ерге пек якъын эди.
9. Энди чокъ вакъыт кечкен эди, еудийлернинъ аштан-сувдан вазгечкен куню де кечип кеткен. Денъиз ёлу бу вакъытта хавфлы олып къалгъан эди. Шунынъ ичюн Павел акъыл огретип:
10. – Акъайлар, мен корем ки, ёлумызны девам этмек геми ичюн агъыр, юкюнъизнинъ чокъларыны да джоярсыз, озь джанымыз ичюн де хавфлы оладжакъ, – деди.
11. Лякин юзбашы Павелнинъ сёзлерине коре, геми айдавджысына ве гемининъ саибине чокъча инана эди.
12. Лиман къышны кечирмеге келишмегени ичюн, чокъусы ёлджулар о ерден тездже денъизге чыкъып, мумкюн олса, Критнинъ Фойникс лиманына барып, къышны анда кечирмеге истедилер. Фойникс дженюбий гъарп ве шималий гъарп тарафларда ачылгъан эди.
13. Енгиль дженюбий ель эсип башлагъанда, олар, озь макъсадымызгъа ириштик, деп сайдылар ве ленгер котерип ёлгъа чыкътылар. Олар Крит ялысындан чокъ узакълашмайып кеттилер.
14. Лякин чокъ вакъыт кечмеден, ада тарафындан «Евраквилон» деген къатты бир фуртуна бастырып кельди.
15. Фуртуна гемини къаплап алды, ельге къаршы кетмеге ич бир чаре ёкъ эди. Геми фуртунагъа берилип, ялдап кетти.
16. Кавда деген кучюк бир ада янындан кечкенимизде, гемининъ къайыгъыны зорнен тутып къалдырдыкъ.
17. Къайыкъны котерип алгъандан сонъ, гемини аркъанларнен орап багъладылар. Сиртнинъ сай ерлеринде отурып къалмакътан къоркъып, елькенни тюшюрдилер де, озьлерини ельге бердилер.
18. Фуртуна пек къуветленгени себебинден, эртеси куню гемиден юкни атып башладылар.
19. Учюнджи куню исе озь къолумызнен гемининъ такъымларыны сувгъа ташладыкъ.
20. Чокъ кунь девамында не кунеш, не йылдызлар корюнди. Буюк фуртуна даа къутура эди, биз исе къуртарыладжагъымыз умютини джойдыкъ.
21. Гемидекилер чокътан берли аш ашамагъанлары себебинден, Павел оларнынъ ортасында турып:– Акъайлар! Мени динълеп Криттен кетмеген олсакъ, геми де бозулмаз, юкюнъиз де джоюлмаз эди.
22. Энди исе сизлерге риджа этем: джесюр олунъыз. Чюнки бизлерден ич бир джан гъайып олмайджакъ, тек геми гъайып оладжакъ.
23. Чюнки мына Алланынъ мелеги бу гедже манъа корюнди. Мен бу Аллагъа аит олам ве Онъа ибадет этем.
24. Мелек: «Къоркъма, Павел! Сен императорнынъ алдында турмакъ керексинъ. Геми ёлдашларынынъ эписини Алла санъа эйиликнен багъышлады», – деди.
25. Шунынъ ичюн, акъайлар, джесюр олунъыз! Чюнки мен Аллагъа инанам. Эр шей манъа айткъаны киби оладжакъ.
26. Бирде-бир адагъа барып тюшермиз, – деди.
27. Адрия денъизинде юргенимизнинъ он дёртюнджи геджесинде, энди яры гедже вакътында денъизджилер насылдыр бир ялыгъа якъынлашкъанларыны дуйдылар.
28. Чукъурлыкъны ольчеп, къыркъ метр къадар олгъаныны бильдилер. Бираздан сонъ кене ольчеп, отуз метрге якъын олгъаныны таптылар.
29. Ташлы ерге тюшмектен къоркъып, гемининъ арт тарафындан дёрт ленгер ташладылар ве, тездже танъ атсын, деп дува окъудылар.
30. Шу арада денъизджилер гемиден къачмакъ ниетинде, гемининъ бурнундан ленгер атаджакъ киби япып, къайыкъны денъизге тюшюре башладылар.
31. Павел исе юзбашы ве аскерлерге бакъып:– Эгер олар гемиде къалмасалар, сизлер къуртуламазсыз, – деди.
32. О вакъыт аскерлер къайыкънынъ аркъанларыны кесип, оны сувгъа тюшюрдилер.
33. Танъ атмаздан эвель, Павел эр кесни аш ашамагъа чагъырып:– Бугунь, къасевет этип беклегенинъиз ве ич бир шей ашамайып отургъанынъызгъа он дёрт кунь олды.
34. Шунынъ ичюн риджа этем, аш ашанъыз; бу къуртулманъыз ичюн керектир. Сизлерден ич кимсенинъ башындан бир сач биле тюшмейджек, – деди.
35. Бу сёзлерни айткъан сонъ, Павел отьмек алды да, эписининъ алдында Аллагъа шукюр этип, оны болип ашамагъа башлады.
36. О вакъыт эписи джесаретленип, аш ашадылар.
37. Гемиде эпимиз эки юз етмиш алты джан эдик.
38. Ашкъа тойгъанымыздан сонъ, богъдайны денъизге атып, гемини енгиллештирдилер.
39. Куньдюз олгъанда, денъизджилер корьген ялыны танымадылар. Олар, къумлу ялысы олгъан бир бухтаны корьдилер. Мумкюн олса, геминен о ерге барып токътамагъа истедилер.
40. Ленгерни кесип, денъизде къалдырдылар. Шу вакъыт дюменлернинъ йиплерини чезип, огдеки елькенни ельге къаршы ачып, ялыгъа кеттилер.
41. Геми сай бир ерге тюшип, къумгъа отурды. Гемининъ бурну къумгъа батып къыбырдамайып къалды, къуйругъы исе далгъаларнынъ кучюнден парчаланып башлады.
42. Аскерлер, мабюслардан бирде-бир адам ялдап къачмасын деп, оларны ольдюрмеге истедилер.
43. Лякин юзбашы Павелни къуртараджакъ олып, оларгъа бу ниетлерини беджермеге ёл бермеди. Юзбашы: «Ялдамагъа бильгенлер биринджи олып озьлерини гемиден ташлап ялыгъа чыкъсынлар.
44. Къалгъанлары исе тахталар ве гемининъ сыныкъ парчалары устюнде оларнынъ артындан барсынлар», – деп эмир этти. Бойлеликнен, эписи сагъ-селямет ялыгъа барып чыкътылар.

Acts XXVIII
1. Къуртулгъанымыздан сонъ, аданынъ Мальта олгъаныны бильдик.
2. Ерли халкъ бизге адеттен тыш инсаниетлик косьтерди. Ягъмур ягъып сувукъ олгъаны ичюн, олар атеш якъып, эпимизни къабул эттилер.
3. Павел бир къучакъ пытакъ топлап, атешнинъ устюне къойгъанда, янгъындан къачаяткъан бир зеэрли йылан онынъ къолуна сарылып къалды.
4. Павелнинъ къолуна йылан асылгъаныны корьген ерлилер бир-бирине: «Бу адам къатиль гъалиба. Денъизден къуртулса да, адалет алласы оны тири къалдырмайджакъ!» – дедилер.
5. Павел исе ич бир зарар корьмейип, йыланны атешке силькип ташлады.
6. Аданынъ сакинлери онынъ шишип кеткенини я да олип къалып, бирден ерге йыкъылгъаныны бекледилер. Лякин чокъ вакъыт беклеп, онъа ич бир шей олмагъаныны корьген сонъ, башкъаджа фикир этип: «О, бир алладыр», – дедилер.
7. О ернинъ якъынында аданынъ башлыгъы олгъан Публий адлы бир адамнынъ топрагъы бар эди. О, бизни къабул этип, учь кунь ачыкъ гонъюльнен мусафир этти.
8. Публийнинъ бабасы къанлы исалгъа огърап, юксек сыджагъынен хаста ята эди. Павел онынъ янына кирди ве къолларыны онынъ устюне къойгъанда дува окъуп, оны тедавийледи.
9. Бу адиседен сонъ аданынъ башкъа хасталары да онъа келип, тедавийлендилер.
10. Олар бизге буюк урьмет косьтердилер ве чыкъаджагъымызда ёлда керек оладжакъ тюрлю шейлерни бердилер.
11. Учь айдан сонъ, Эскендериеден кельген, шу адада къышны кечирген Эгизлер адлы бир гемиде ёлгъа чыкътыкъ.
12. Сиракузагъа барып, о ерде учь кунь отурдыкъ.
13. О ерден чыкъып, Региягъа кельдик. Бир куньден сонъ дженюбий ель эсип башлагъанда, эки куньде Путеоллар шеэрине етип бардыкъ.
14. О ерде базы дин къардашларны таптыкъ. Оларнынъ риджасынен разы олып, анда еди кунь мусафир олдыкъ. Сонъ Римге етип кельдик.
15. О ердеки дин къардашлар кельгенимизни эшитип, Аппий Форумы ве Учь Мусафирханеге къадар келип, бизни къаршылап алдылар. Павел оларны корип, Аллагъа шукюр этти ве онынъ гонълю котерильди.
16. Римге киргенимизден сонъ, Павелге айры яшамагъа рухсет эттилер. Тек оны къаравуллагъан бир аскер онен берабер отурмакъ керек эди.
17. Учь куньден сонъ Павел еудийлернинъ энъ сайгъылы адамларыны бир ерге чагъырды. Олар топлашкъанда, о:– Дин къардашларымыз! Мен халкъымызгъа я да бабаларымызнынъ адетлерине къаршы ич бир шей япмасам да, мабюс олып, Ерусалимден римлилернинъ къолуна берильдим.
18. Олар да мени соргъу япып, азат этмеге истедилер, чюнки олюмге ляйыкъ ич бир къабаатымны тапмадылар.
19. Лякин еудийлер бунъа къаршы чыкъкъаны ичюн, мен императорнынъ укюмини талап этмеге меджбур олдым. Амма мен буны халкъымны бир шейде къабаатламакъ ичюн япмадым.
20. Шу себептен де сизлернен корюшип лаф этмеге истедим. Мен Исраильнинъ умюти огърунда бу зынджырларнен багълым, – деди.
21. Олар джевап берип:– Сенинъ акъкъынъда Еудиеден ич бир мектюп алмадыкъ, о ерден кельген дин къардашлар да бизге ич бир хабер я да яман сёз айтмады.
22. Бунъа бакъмадан, насыл фикир эткенинъни сенден эшитмеге истеймиз, чюнки бу огретювге эр ерде къаршы чыкъкъанларыны билемиз, – дедилер.
23. Павел ичюн бир кунь тайинлеп, о яшагъан эвге пек чокъ адам кельди. Сабадан акъшамгъадже Павел оларгъа Алланынъ Падишалыгъы акъкъында айтып, шаатлыкъ этти. Мусанынъ Къанунындан ве Пейгъамберлернинъ Языларындан алып, Иса акъкъында ишанчлы делиллер кетире эди.
24. Онынъ айткъанларына базылары инанды, базылары исе инанмадылар.
25. Олар озьара анълашмайып къайтаджакъта, Павел оларгъа бир сёз айтты:– Мукъаддес Рух Ешая пейгъамбернен бабаларымызгъа догъру айткъан:
26. «Бу халкъкъа барып айт:„Къулакъларынъызнен динълейджексиз,амма анъламайджакъсыз,козьлеринъизнен бакъаджакъсыз,амма корип оламайджакъсыз.
27. Бу халкънынъ юреги бир шей анълап оламай,къулакълары агъыр эшите,оларнынъ козьлери де юмулгъан.Бойледже, олар козьлеринен корьмезлер,къулакъларынен эшитмезлер,акъылларынен анъламазлар.О бизлерни тедавийлер, депМанъа кельмезлер”».
28. Шуны билинъ ки: Алланынъ бу къуртарувы акъкъында хабер энди башкъа халкъларгъа ёлланылгъан, олар исе эшитеджеклер!
29. Павел кирагъа алгъан эвинде толу эки йыл отурды. Онынъ алдына кельгенлернинъ эписини къабул эте эди.
30. О, джесаретнен ве къаршылыкъ корьмейип Алланынъ Падишалыгъыны илян эте ве Рабби Иса Месих акъкъында огрете эди.

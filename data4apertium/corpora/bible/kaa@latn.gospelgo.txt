Matta 1
1 İbrayımnın' urpag'ı, Dawıttın' urpag'ı İysa Masixtın' shejiresi mınaday:
2 İbrayımnan Isaq tuwıldı. Isaqtan Yaqıp tuwıldı. Yaqıptan Yahuda ha'm onın' ag'a-inileri tuwıldı.
3 Yahuda menen Tamaradan Pares ha'm Zara tuwıldı. Paresten Hesron tuwıldı. Hesronnan Ram tuwıldı.
4 Ramnan Aminadab tuwıldı. Aminadabtan Nahshon tuwıldı. Nahshonnan Salmon tuwıldı.
5 Salmon menen Rahabtan Boaz tuwıldı. Boaz benen Ruttan Obid tuwıldı. Obidten İshay tuwıldı.
6 İshaydan Dawıt patsha tuwıldı. Dawıt penen burın Uriyanın' jubayı bolg'an hayaldan Sulayman tuwıldı.
7 Sulaymannan Rehabam tuwıldı. Rehabamnan Abiya tuwıldı. Abiyadan Asa tuwıldı.
8 Asadan Eshofat tuwıldı. Eshofattan İoram tuwıldı. İoramnan Uziya tuwıldı.
9 Uziyadan İoatam tuwıldı. İoatamnan Ahaz tuwıldı. Ahazdan Ezekiya tuwıldı.
10 Ezekiyadan Manasiya tuwıldı. Manasiyadan Amon tuwıldı. Amonnan İosiya tuwıldı.
11 Babilong'a su'rgin etilgende, İosiyadan Exoniya ha'm onın' inileri tuwıldı.
12 Babilong'a su'rgin etilgennen keyin, Exoniyadan Shaltiel tuwıldı; Shaltielden Zerubabel tuwıldı.
13 Zerubabelden Abihud tuwıldı; Abihudtan Eliakim tuwıldı; Eliakimnen Azor tuwıldı.
14 Azordan Sadoq tuwıldı; Sadoqtan Axim tuwıldı; Aximnen Elixud tuwıldı.
15 Elixudtan Eliazar tuwıldı; Eliazardan Mattan tuwıldı; Mattannan Yaqıp tuwıldı.
16 Yaqıptan Ma'riyamnın' ku'yewi Yusup tuwıldı. Ma'riyamnan Masix dep atalg'an İysa tuwıldı.
17 Solay etip, ha'mmesi bolıp: İbrayımnan Dawıtqa deyin on to'rt urpaq, Dawıttan Babilong'a su'rgin etiliwge deyin on to'rt urpaq, Babilong'a su'rgin etilgennen Masixqa deyin on to'rt urpaq.
18 İysa Masixtın' tuwılıwı bılay boldı: Onın' anası Ma'riyam Yusupke atastırılg'annan keyin, olar qosılmastan burın, Ma'riyamnın' Muxaddes Ruwxtan ha'mledar ekenligi bilindi.
19 Onın' ku'yewi Yusup haq adam bolıp, Ma'riyamdı uyatqa qaldırmayın dep, og'an u'yleniwden jasırın tu'rde bas tartıwdı oyladı.
20 Ol usılay oylap ju'rgende, Qudaydın' bir perishtesi onın' tu'sine enip: – Ha'y, Dawıttın' urpag'ı Yusup! Sen Ma'riyamdı o'zin'e hayallıqqa alıwdan qorqpa. Onın' ishindegi Balası Muxaddes Ruwxtan.
21 Ma'riyam Ul tuwadı. Sen onın' atın İysa dep qoyasan', sebebi Ol O'z xalqın gu'nalarınan qutqaradı, – dedi.
22 Bulardın' ha'mmesi Qudaydın' payg'ambar arqalı aldın ala aytqan mına so'zlerinin' orınlanıwı ushın boldı:
23 «Mine, qız ha'mledar bolıp, Ul tuwadı. Onın' atın İmmanuel dep qoyadı». İmmanuel – «Quday bizler menen birge» degen ma'niste.
24 Uyqıdan turg'an Yusup Qudaydın' perishtesinin' buyırg'anın islep, Ma'riyamg'a u'ylendi.
25 Biraq Ma'riyam Ulın tuwg'ansha, Yusup og'an jaqınlag'an emes. Ol Balanın' atın İysa dep qoydı.

Matta 2
1 İysa Yahudiyanın' Beytlehem qalasında, patsha Hirodtın' zamanında tuwılg'annan son', Erusalim qalasına ku'nshıg'ıstan juldız izertlewshiler kelip:
2 – Yahudiylerdin' jan'a tuwılg'an Patshası qayaqta eken? O'ytkeni bizler ku'nshıg'ısta Onın' juldızın ko'rip, Og'an tabınıwg'a keldik, – dep soradı.
3 Bunı esitken patsha Hirod ha'm onın' menen birge pu'tkil Erusalim qalası tınıshsızlanıp qaldı.
4 Hirod xalıqtın' barlıq bas ruwxaniylerin ha'm diniy mug'allimlerin jıynap alıp, olardan Masixtın' qay jerde tuwılıwı tiyis ekenin sorastırdı.
5 Olar bılay dedi: – Yahudiyadag'ı Beytlehemde. Sebebi payg'ambar arqalı mınaday so'zler jazılg'an:
6 «Ha'y, Yahudiya jerindegi Beytlehem! Yahudiyanın' baslı qalalarınan sen hesh kem emessen'! O'ytkeni Menin' xalqım İzraildı bag'atug'ın Ko'sem sennen shıg'adı».
7 Sonda Hirod juldız izertlewshilerdi jasırın shaqırtıp, olardan juldızdın' shıqqan waqtın sorastırıp bilip aldı.
8 Olardı Beytlehemge jiberip: – Barıp, Na'reste haqqında jaqsılap bilip alın'lar. Onı tapqannan keyin, mag'an xabar berin'ler, men de barıp Og'an tabınayın, – dedi.
9 Olar patshanın' so'zin esitip bolıp, ju'rip ketti. Sonda o'zleri ku'nshıg'ısta ko'rgen juldız olardın' aldında ju'rip, jol ko'rsetti ha'm Na'reste bolg'an jerdin' u'stinde toqtadı.
10 Juldızdı ko'rgende, olar qattı quwandı.
11 U'yge kirip, Na'resteni ha'm Onın' anası Ma'riyamdı ko'rdi de, Na'restenin' ayag'ına jıg'ılıp, Og'an tabındı. O'zlerinin' g'a'ziyne ıdısların ashıp, Og'an altın, ladan ha'm mirra degen xosh iyisli zatlardı sıyg'a berdi.
12 Olar Hirodqa qaytıp barmaw haqqında tu'slerinde eskertilgenlikten, basqa bir jol menen o'z ellerine qaytıp ketti.
13 Juldız izertlewshiler ketkennen keyin, Qudaydın' bir perishtesi Yusuptın' tu'sine enip: – Ornın'nan tur da, Na'reste menen anasın alıp, Mısırg'a qash! Sag'an o'zim xabar bergenimshe, sol jerde bol! Sebebi Hirod Na'resteni o'ltiriw ushın izlemekte, – dedi.
14 Yusup turdı da, Na'reste menen anasın alıp, tu'n ishinde Mısırg'a qashıp ketti.
15 Hirodtın' o'limine shekem sol jerde boldı. Solay etip, Qudaydın': «Ulımdı Mısırdan shaqırıp aldım», – dep payg'ambar arqalı aldın ala aytqan so'zleri orınlandı.
16 Al Hirod juldız izertlewshilerdin' aldap ketkenin tu'sinip, qattı ashıwlandı. Juldız izertlewshilerden waqıttı bilip alg'an ol Beytlehemdegi ha'm onın' do'geregindegi eki jasar ha'm onnan da kishi ul balalardın' ha'mmesin o'ltiriwdi buyırdı.
17 Solay etip, Eremiya payg'ambar arqalı aytılg'an mına so'zler orınlandı:
18 «Ramada bir dawıs esitiledi, Qattı zarlap jılag'an. Balaların joqlap jılar Rahila. Jubang'ısı kelmes, o'ytkeni joq endi olar».
19 Hirod o'lgennen keyin, Qudaydın' bir perishtesi Mısırda Yusuptın' tu'sine enip:
20 – Ornın'nan tur da, Na'reste menen anasın alıp, İzrail eline qayt. Sebebi Na'resteni o'ltirmekshi bolg'anlar o'ldi, – dedi.
21 Yusup turıp, Na'reste menen anasın alıp, İzrail eline qayttı.
22 Biraq Yahudiyada Hirodtın' ornına balası Arxelay patsha bolıp otırg'anın esitip, Yusup ol jerge barıwg'a qorqtı. Tu'sinde ayan arqalı eskertilgen ol Galila u'lkesine ketip,
23 Nasıra degen qalag'a ornalastı. Solay etip, «Ol Nasıralı dep ataladı», – dep payg'ambarlardın' aldın ala aytqanları orınlandı.

Matta 3
1 Sol ku'nleri Shomıldırıwshı Yaqıya kelip, Yahudiya u'lkesinin' sho'l dalasında:
2 – Ta'wbe etin'ler! O'ytkeni Aspan Patshalıg'ı jaqınlap qaldı, – dep ja'riyaladı.
3 İyshaya payg'ambar arqalı mınaday dep aldın ala aytılg'an adam usı Yaqıya edi: «Sho'l dalada baqırg'an birewdin' dawısı shıg'adı: „İyemizge jol tayarlan'lar, Onın' ju'retug'ın jolların du'zetin'ler!“»
4 Yaqıya tu'yenin' ju'ninen kiyim kiygen, belin teri qayıs penen buwg'an bolıp, onın' awqatı shegirtke menen jabayı ha'rrenin' palı edi.
5 Sol waqıtta Erusalimnin', pu'tkil Yahudiya u'lkesinin' ha'm İordannın' pu'tkil do'gereginin' turg'ınları og'an bardı
6 ha'm o'zlerinin' gu'naların moyınlap, İordan da'ryasında shomıldırıldı.
7 Yaqıya o'zine ko'p pariseyler menen saddukeylerdin' shomıldırılıwg'a kiyatırg'anın ko'rip, olarg'a: – Ha'y, uwlı jılanlardın' tuqımları! Keleshektegi qa'ha'rli jazadan qutılıwdı sizlerge kim u'yretti?
8 Ta'wbe etkenin'izge ılayıq jemis berin'ler!
9 Ja'ne: «Bizlerdin' ata tegimiz – İbrayım ata-g'o!» – dep ishlerin'izden oylaman'lar. Sebebi sizlerge aytatug'ınım: Quday İbrayımg'a mına taslardan da balalar jasap bere aladı.
10 Tereklerdin' tamırında ha'zirdin' o'zinde-aq balta jatır. Jaqsı miywe bermeytug'ın ha'r bir terek shabılıp, otqa taslanadı.
11 Ta'wbe etkenin'izdin' belgisi retinde, men sizlerdi suw menen shomıldıraman. Biraq mennen keyin Keliwshi mennen de qu'diretli: men Onın' ayaq kiyimin sheshiwge de ılayıqlı emespen. Ol sizlerdi Muxaddes Ruwx ha'm ot penen shomıldıradı.
12 Onın' jabası qolında. Ol O'z qırmanın tazalap, biydayın g'a'llexanasına jıynaydı, al sabanın so'nbes otqa jandıradı, – dedi.
13 Sonda İysa Yaqıya ta'repinen shomıldırılıw ushın Galiladan İordan da'ryasına, Yaqıyanın' qasına keldi.
14 Biraq Yaqıya Onı irkip: – Senin' qolın'nan shomıldırılıwg'a men mu'ta'jben-g'o! Sen nege mag'an kiyatırsan'? – dedi.
15 Biraq, İysa og'an juwap berip: – Endi ırazı bol, pu'tkil haqlıqtı bizler usılayınsha orınlawg'a tiyislimiz-g'o, – dedi. Sonnan son', Yaqıya Og'an qayılshılıq berdi.
16 İysa shomıldırılıp, da'rriw suwdan shıqtı. Mine, aspan ashılıp, Ol Qudaydın' Ruwxının' O'zinin' u'stine kepterdey tu'sip kiyatırg'anın ko'rdi.
17 Sonda aspannan: – Bul – Menin' su'yikli Ulım, Men Og'an ırzaman! – degen saza esitildi.

Matta 4
1 Sonnan son', shaytan sınasın dep, Muxaddes Ruwx İysanı sho'lge alıp bardı.
2 İysa sol jerde qırıq ku'n, qırıq tu'n oraza tutıp, aqırı ash boldı.
3 Sonda azg'ırıwshı shaytan Onın' qasına kelip: – Eger Sen Qudaydın' Ulı bolsan', mına taslarg'a buyır, olar nang'a aylansın! – dedi.
4 İysa juwap qaytarıp: «Adam tek g'ana nan menen emes, Al Qudaydın' awzınan shıqqan ha'r bir so'z benen jasaydı», – dep Muxaddes Jazıwda aytılg'an-g'o, – dedi.
5 Sonnan son', shaytan Onı muxaddes qala Erusalimge alıp barıp, İbadatxananın' to'besine turg'ızıp qoydı da,
6 Og'an: – Eger Sen Qudaydın' Ulı bolsan', to'men sekirshi. O'ytkeni Muxaddes Jazıwda bılay dep aytılg'an-g'o: «Ol O'zinin' perishtelerine buyrıq beredi. Ayag'ın'dı tasqa urıp almawın' ushın, olar Seni qollarında ko'terip alıp ketedi», – dedi.
7 İysa og'an: – «Quday-İyen'di sınama!» – dep te Muxaddes Jazıwda aytılg'an-g'o, – dedi.
8 Ja'ne shaytan Onı ju'da' biyik bir tawg'a aparıp, Og'an du'nyanın' barlıq patshalıqları menen olardın' sa'n-saltanatların ko'rsetip:
9 – Eger ayag'ıma jıg'ılıp, mag'an tabınsan', usılardın' ha'mmesin Sag'an beremen, – dedi.
10 Sonda İysa og'an: – Joq bol ko'zimnen, shaytan! «Quday-İyen'e sıyınıp, tek Og'an xızmet et!» – dep Muxaddes Jazıwda aytılg'an-g'o, – dedi.
11 Sonnan keyin, shaytan Onın' qasınan ketti. Sonda perishteler kelip, İysag'a xızmet etti.
12 İysa Yaqıyanın' tutqıng'a alıng'anın esitip, Galila u'lkesine qaytıp ketti.
13 Ol Nasıra qalasın qaldırıp, Zebulon ha'm Naftali do'geregindegi ten'izdin' jag'asında jaylasqan Kaparnahumg'a kelip ornalastı.
14 Solay etip, İyshaya payg'ambar arqalı aytılg'an mına so'zler orınlandı:
15 «Ha'y, Zebulon jeri ha'm Naftali jeri, ten'izge baratug'ın joldag'ı, İordannın' arg'ı jag'asındag'ı, basqa milletlerdin' Galila eli!
16 Qaran'g'ılıqta jasag'an xalıq u'lken bir jarıqtı ko'rdi. O'lim qaran'g'ısında jasag'anlar ushın, jaqtılıq nurı tu'sti».
17 Sol waqıttan baslap, İysa: – Ta'wbe etin'ler! Sebebi Aspan Patshalıg'ı jaqınladı! – dep ja'riyalay basladı.
18 İysa Galila ten'izinin' jag'asında ju'rgende, ten'izge aw salıp atırg'an eki ag'alı-inilini: Petr dep atalg'an Simondı ha'm onın' inisi Andreydi ko'rdi. Olar balıqshılar edi.
19 İysa olarg'a: – Menin' izime erin'ler! Men sizlerdi adamlardı Qudaydın' jolına tu'siriwshiler qılaman, – dedi.
20 Olar da'rriw awların taslap, Onın' izine erdi.
21 Sol jerden ketip baratırıp, Ol basqa eki ag'alı-inilini: Zebedeydin' ulı Yaqıptı ha'm onın' inisi Yuxandı ko'rdi. Olar a'kesi Zebedey menen birge qayıqta awların jamap otırg'an edi. İysa olardı da shaqırdı.
22 Olar da'rriw qayıqtı da, a'kesin de qaldırıp, Onın' izine erdi.
23 İysa pu'tkil Galila u'lkesin aralap ju'rdi. Olardın' ma'jilisxanalarında ta'lim berdi ha'm Aspan Patshalıg'ı tuwralı Xosh Xabardı ja'riyalap, xalıqtag'ı ha'r qanday awırıw ha'm ha'lsizlikti shıpalaytug'ın edi.
24 İysa tuwralı xabar pu'tkil Siriyag'a jayıldı. Barlıq awırıw adamlardı, tu'rli sırqaw ha'm da'rtke ushırag'anlardı, jin urg'anlardı, qoyanshıq ha'm la'n' bolg'anlardı Og'an alıp keldi. İysa olarg'a shıpa berdi.
25 Onın' izine Galiladan, Dekapolisten, Erusalimnen, Yahudiyadan ha'm İordannın' arg'ı jag'ınan kelgen ko'p xalıq erip ju'rdi.

Matta 5
1 İysa xalıqtı ko'rip, bir tawg'a shıqtı. Ol otırg'annan keyin, sha'kirtleri qasına keldi.
2 İysa olarg'a bılay dep ta'lim bere basladı:
3 – Ruwxıy jarlı bolg'anlar baxıtlı! Aspan Patshalıg'ı olardiki!
4 Qayg'ırıp ju'rgenler baxıtlı! Olar jubanısh tabadı.
5 Kishipeyilliler baxıtlı! Olar jer ju'zine iyelik etedi.
6 Haqlıqqa mu'ta'j bolg'anlar baxıtlı! Quday olardı tolıq qanaatlandıradı.
7 Miyrim-sha'pa'a'tliler baxıtlı! Olar miyrim-sha'pa'a't aladı.
8 Pa'k kewilliler baxıtlı! Olar Qudaydı ko'redi.
9 Jarastırıwshılar baxıtlı! Olar Qudaydın' balaları dep ataladı.
10 Haqlıq ushın quwdalang'anlar baxıtlı! Aspan Patshalıg'ı olardiki.
11 Adamlar sizlerdi Men sebepli xorlasa, quwdalasa, ha'r tu'rli o'tirik so'zler menen jamanlasa, sizler baxıtlısızlar!
12 Quwanın'lar ha'm shadlanın'lar! O'ytkeni sizlerdin' aspandag'ı sıyın'ız u'lken. Sizlerden burıng'ı payg'ambarlardı da usılay quwdalag'an.
13 – Sizler – du'nyanın' duzısızlar. Biraq duz o'z ku'shin joytsa, onı qalay ja'ne shorlı qılıwg'a boladı? Onda ol hesh na'rsege jaramaydı, tek shıg'arıp taslanıp, adamlardın' ayag'ı astında basılıp qaladı.
14 Sizler – du'nyanın' nurısızlar. Taw basına salıng'an qala jasırın bolıp qalmaydı.
15 Sonday-aq shıranı jaqqannan son', onı ıdıstın' astına emes, al shıra qoyg'ıshqa qoyadı, sonda ol u'ydegilerdin' ha'mmesine o'z jaqtısın tu'siredi.
16 Sol sıyaqlı, sizlerdin' nurın'ız adamlardın' aldında jarqıray bersin. Adamlar sizlerdin' jaqsı islerin'izdi ko'rip, aspandag'ı A'ken'izdi dan'qqa bo'lesin!
17 – Sizler Meni Muxaddes Nızamdı yamasa payg'ambarlardın' Jazıwların biykar etiwge keldi, dep oylaman'lar. Men biykar etiw ushın emes, al orınlaw ushın keldim.
18 Sizlerge shının aytıp turman: aspan menen jer joyılmag'ansha, Muxaddes Nızamnın' bir ha'ribi de, bir noqatı da joyılmaydı, barlıg'ı da orınlanıwı tiyis.
19 Solay etip, kim de kim usı buyrıqlardın' en' kishi birewin buzıp, adamlarg'a da solay u'yretse, ol Aspan Patshalıg'ında en' kishi bolıp sanaladı. Al kim de kim olardı orınlap, adamlarg'a u'yretse, ol Aspan Patshalıg'ında ullı bolıp sanaladı.
20 Menin' sizlerge aytatug'ınım: eger sizlerdin' haqlıg'ın'ız diniy mug'allimler menen pariseylerdikinen artıq bolmasa, sizler Aspan Patshalıg'ına kirmeysiz.
21 – «Adam o'ltirme! Kim de kim adam o'ltirse, ol hu'kim etiliwge tiyisli», – dep burıng'ılarg'a aytılg'andı esitkensiz.
22 Al Menin' sizlerge aytatug'ınım: kim de kim tuwısqanına biykarg'a g'a'zeplense, ol hu'kim etiliwge tiyisli. Kim de kim tuwısqanın masqaralap, og'an: «Aqılsız adamsan'!» dese, joqarg'ı ken'es ta'repinen hu'kim etiliwge tiyisli. Al kim de kim tuwısqanına: «Aqmaq!» dese, dozaq otına tu'siwge tiyisli.
23 Sonlıqtan eger de sen qurbanlıg'ın'dı qurbanlıq shalınatug'ın orıng'a alıp kelgenin'de, jaqın adamın'nın' sag'an o'kpeli ekeni sol jerde esin'e tu'sse,
24 qurbanlıg'ın'dı sol jerdin' aldında qaldırıp, a'weli jaqın adamın'a barıp, onın' menen jarasıp al! Son'ınan qaytıp kelip, qurbanlıg'ın'dı Qudayg'a ber.
25 Sen dawlasın' menen birge hu'kim etiliwge baratırg'an waqtın'da, onın' menen tezirek jarasıp al. Olay etpesen', ol seni qazının' aldına aparadı, qazı seni saqshıg'a tapsırıp, qamatıp taslaydı.
26 Sag'an shının aytaman: son'g'ı tiyinin'di to'lep tawıspag'anın'sha, ol jerden shıg'a almaysan'.
27 – Sizler: «Neke hadallıg'ın buzba!» – degendi esitkensiz.
28 Al Menin' sizlerge aytatug'ınım: kim de kim basqa bir hayalg'a buzıq niyet penen qarasa, ol a'lle qashan-aq, kewlinde onın' menen neke hadallıg'ın buzg'an boladı.
29 Eger seni on' ko'zin' azg'ırsa, onı oyıp tasla. Sebebi pu'tkil denen'nin' dozaqqa tu'skeninen go're, bir mu'shen'nin' joq bolg'anı sag'an jaqsıraq boladı.
30 Eger seni on' qolın' azg'ırsa, onı shawıp tasla. Pu'tkil denen'nin' dozaqqa tu'skeninen go're, bir mu'shen'nin' joq bolg'anı sag'an jaqsıraq boladı.
31 Tag'ı da: «Kim de kim o'z hayalı menen ajıraspaqshı bolsa, og'an talaq xat bersin», – delingen.
32 Al Menin' sizlerge aytatug'ınım: kim de kim neke hadallıg'ın buzbag'an hayalınan ajırassa, hayalının' neke hadallıg'ın buzıwına sebepker boladı. Sonday-aq kim de kim ku'yewinen ajırasqan bir hayaldı alsa, ol neke hadallıg'ın buzadı.
33 – Tag'ı da sizler: «Antın'dı buzba, Quday aldında antın'dı orınla!» – dep burıng'ılarg'a aytılg'andı esitkensiz.
34 Al Menin' sizlerge aytatug'ınım: hesh waqıtta ant ishpe! Aspan menen de ant ishpe, o'ytkeni ol – Qudaydın' taxtı.
35 Jer menen de ant ishpe, sebebi ol – Onın' ayaq basarı. Erusalim menen de ant ishpe, o'ytkeni ol – ullı Patshanın' qalası.
36 O'z basın' menen de ant ishpe, sebebi sen bir tal shashın'dı da ag'arta yamasa qarayta almaysan'.
37 Sizlerdin': «awa» so'zin'iz «awa» yamasa «yaq» so'zin'iz «yaq» bolsın, bunnan basqası shaytannan.
38 – Sizler: «Ko'zge ko'z, tiske tis», – degendi esitkensiz.
39 Al Menin' sizlerge aytatug'ınım: jaman adam menen qarsılaspan'lar. Birew betin'nin' on' jag'ına ursa, og'an betin'nin' sol jag'ın da tut.
40 Birew senin' menen dawlasıp ko'ylegin'di alg'ısı kelse, og'an shapanın'dı da sheship ber.
41 Birew seni o'zi menen birge bir shaqırım jer ju'riwge ma'jbu'rlese, onın' menen birge eki shaqırım ju'r.
42 Sennen sorag'ang'a ber, sennen qarızg'a alayın degennen ayama.
43 – Sizler: «Janın'dag'ı adamdı su'y, dushpanın'dı jek ko'r», – degendi esitkensiz.
44 Al Menin' sizlerge aytatug'ınım: dushpanların'ızdı su'yin'ler, sizlerdi quwdalaytug'ınlar ushın duwa etin'ler.
45 Sonda aspandag'ı A'ken'izdin' balaları bolasızlar. O'ytkeni Ol jamanlardın' u'stine de, jaqsılardın' u'stine de, O'z quyashının' nurın to'gedi ha'm haq adamlardın' u'stine de, nahaqlardın' u'stine de, jawının jawdıradı.
46 Eger sizler o'zlerin'izdi su'ygenlerdi g'ana su'ysen'ler, qanday sıylıq alasızlar? Salıqshılar da solay islemey me?
47 Sizler tuwısqanların'ız benen g'ana sa'lemlessen'ler, onda qanday o'zgesheliklerin'iz bar? Butqa tabınıwshılar da solay islemey me?
48 Solay etip, aspandag'ı A'ken'izdin' minsiz bolg'anı sıyaqlı, sizler de minsiz bolın'lar!

Matta 6
1 – Abaylan'lar, sizler sawap islerin'izdi adamlarg'a ko'rsetiw ushın, olardın' aldında islemen'ler. Olay etsen'ler, sizlerge aspandag'ı A'ken'izden sıylıq bolmaydı.
2 Solay etip, sen qayır-sadaqa bergenin'de, eki ju'zliler sıyaqlı o'z-o'zin'nen jar salma. Bundaylar adamlar maqtasın dep, ma'jilisxanalarda ha'm ko'shelerde usılay isleydi. Sizlerge shının aytıp turman: olar a'lle qashan o'z sıyların alıp boldı.
3 Sen qayır-sadaqa bergenin'de, on' qolın'nın' ne islegenin sol qolın' bilmesin.
4 Sonda senin' qayır beriwin' jasırın boladı ha'm jasırınlıqtı ko'riwshi A'ken' sag'an qaytaradı.
5 – Duwa etkenin'izde, adamlarg'a ko'rsetiw ushın ma'jilisxanalarda ha'm ko'shelerdin' mu'yeshlerinde turıp duwa etiwdi jaqsı ko'retug'ın eki ju'zliler sıyaqlı bolman'lar. Sizlerge shının aytıp turman: olar a'lle qashan o'z sıyların alıp boldı.
6 Al sen duwa etkenin'de bo'lmen'e kirip, esigin'di japqanın'nan son', ko'zge ko'rinbeytug'ın A'ken'e duwa et! Sonda jasırınlıqtı ko'riwshi A'ken' sag'an qaytaradı.
7 Duwa etkenin'izde, butqa tabınıwshılar sıyaqlı mıljın'g'a berilmen'ler. Olar ko'p so'ylesek tın'lar dep oylaydı.
8 Sizler olarg'a uqsaman'lar. Sebebi A'ken'iz nege mu'ta'j ekenligin'izdi Onnan soramasın'ızdan aldın biledi.
9 Sonlıqtan sizler bılay dep duwa etin'ler: Aspandag'ı A'kemiz! Senin' atın' muxaddes bola bersin.
10 Senin' Patshalıg'ın' kelsin. Aspanda orınlang'anı sıyaqlı, jerde de Senin' erkin' orınlansın.
11 Bizlerge bu'gin de ku'ndelikli nanımızdı bere go'r.
12 Bizlerge gu'na islegenlerdi keshirgenimizdey, bizlerdin' de gu'nalarımızdı keshire go'r.
13 Bizlerdin' azg'ırılıwımızg'a jol qoymay, shaytannan qutqara go'r. Sebebi Patshalıq ta, qu'diret te, ullılıq ta ma'n'gilikke Seniki. Awmiyin.
14 Eger sizlerge gu'na islegenlerdi keshirsen'ler, aspandag'ı A'ken'iz de sizlerdi keshiredi.
15 Al eger sizlerge gu'na islegenlerdi keshirmesen'ler, A'ken'iz de gu'naların'ızdı keshirmeydi.
16 – Oraza tutqanın'ızda, eki ju'zliler sıyaqlı mun'ayıp ju'rmen'ler. Olar adamlarg'a oraza tutıwshı bolıp ko'riniw ushın g'ana ajarın buzıp ju'redi. Sizlerge shının aytaman: olar a'lle qashan o'z sıyların alıp boldı.
17 Sen oraza tutqanın'da, shashın'dı tarap, betin'di juw.
18 Solay etip, oraza tutqanın' adamlarg'a emes, al ko'zge ko'rinbeytug'ın A'ken'e ko'rinsin. Jasırınlıqtı ko'riwshi A'ken' sag'an qaytaradı.
19 – O'zlerin'izge jer betinde baylıq jıynaman'lar. Bul jerde onı ku'ye de jeydi, tat ta basadı, urılar da buzıp kirip urlaydı.
20 Al o'zlerin'izge aspanda baylıq jıynan'lar. Sol jerde onı ku'ye de jemeydi, tat ta baspaydı, urılar da buzıp kirip urlamaydı.
21 O'ytkeni baylıqların'ız qay jerde bolsa, kewillerin'iz de sol jerde boladı.
22 Ko'z – denenin' shırag'ı. Sonlıqtan da, eger ko'zin' saw bolsa, pu'tkil denen' de jarıq boladı.
23 Eger ko'zin' saw bolmasa, pu'tkil denen' de qaran'g'ı boladı. Sonlıqtan eger ishin'degi jarıq qaran'g'ı bolsa, onda qaran'g'ılıqtın' o'zi qanshelli tas tu'nek boladı!
24 Hesh kim eki xojag'a xızmet ete almaydı. Sebebi ol birewin jek ko'rip, ekinshisin jaqsı ko'redi yamasa birewine sadıq bolıp, ekinshisine itibarsız qaraydı. Sizler ha'm Qudayg'a, ha'm baylıqqa birdey xızmet ete almaysızlar.
25 – Sonlıqtan sizlerge aytatug'ınım: ne iship, ne jeymiz dep, janın'ız ushın, ne kiyemiz dep, denen'iz ushın ta'shiwishlenben'ler. Jan awqattan, dene kiyimnen artıq emes pe?
26 Aspandag'ı quslarg'a qaran'lar! Olar ekpeydi de, ormaydı da, telekke jıynamaydı da, al aspandag'ı A'ken'iz olardı asıraydı. Sizler olardan anag'urlım artıq emessizler me?
27 Ta'shiwishleniw sebepli, kim sizlerdin' aran'ızda o'z o'mirin bir saatqa bolsa da uzayta aladı?
28 Kiyim tuwralı nege ta'shiwishlenesizler? Daladag'ı liliya gu'llerinin' qalay o'sip turg'anına qaran'lar! Olar miynet te etpeydi, jip te iyirmeydi.
29 Al sizlerge aytatug'ınım: Sulayman da o'zinin' sa'n-saltanatında usılardın' birewindey sa'nli kiyinbegen edi.
30 Eger bu'gin bar bolıp, erten' oshaqqa taslanatug'ın daladag'ı sho'pti Quday solay kiyindirse, sizlerdi olardan da artıq kiyindirmes pe edi, ha'y, isenimi azlar?
31 Sonlıqtan da: «Ne iship, ne jeymiz?» yamasa «Ne kiyemiz?» – dep ta'shiwishlenben'ler.
32 O'ytkeni usılardın' ha'mmesin butqa tabınıwshılar izlep ju'redi. Usı na'rselerdin' ha'mmesine mu'ta'j ekenin'izdi aspandag'ı A'ken'iz biledi.
33 En' aldı menen Qudaydın' Patshalıg'ın ha'm Onın' haqlıg'ın izlen'ler! Sonda bulardın' ha'mmesi sizlerge qosımsha etip beriledi.
34 Solay etip, erten'gi ku'n tuwralı ta'shiwishlenben'ler! Sebebi erten'gi ku'n o'zi ushın o'zi g'am jeydi. Ha'r ku'nnin' o'z g'amı o'zine jetedi.

Matta 7
1 – Basqalardı hu'kim etpen'ler, sonda sizler de hu'kim etilmeysizler.
2 O'ytkeni sizler basqalardı qalay hu'kim etsen'ler, Quday da sizlerdi solay hu'kim etedi. Qanday o'lshem menen o'lshep bersen'ler, Quday da sizlerge sonday o'lshem menen o'lshep beredi.
3 Sen nege tuwısqanın'nın' ko'zindegi sho'pti ko'rip turıp, o'z ko'zin'degi qadanı sezbeysen'?
4 O'z ko'zin'de qada bola tura, qalay: «Qa'ne, ko'zin'degi sho'pti shıg'arıp alayın», – dep tuwısqanın'a aytasan'?
5 Ha'y, eki ju'zli! Da'slep o'z ko'zin'degi qadanı shıg'ar, sonda anıq ko'rip, tuwısqanın'nın' ko'zindegi sho'pti shıg'ara alasan'.
6 Muxaddes zattı iytlerge bermen'ler, hinji-marjanların'ızdı shoshqalardın' aldına taslaman'lar. Olardı ayaqları menen basqılap, aylanıp kelip sizlerdi tilkimlep taslaydı.
7 – Soran'lar, sizlerge beriledi. İzlen'ler, tabasızlar. Esikti qag'ın'lar, ol sizlerge ashıladı.
8 Sebebi sorag'an ha'r bir adam aladı, izlegen tabadı, esik qaqqang'a ashıladı.
9 Sizlerdin' aran'ızda ulı nan sorasa, tas beretug'ın adam bar ma?
10 Ya bolmasa, balıq sorasa, og'an jılan beretug'ın bar ma?
11 O'zlerin'iz jaman bola tura, balaların'ızg'a jaqsı sıylar beriwdi bilsen'iz, onda aspandag'ı A'ken'iz O'zinen sorag'anlarg'a qanshelli ko'p iygilikler beredi!
12 Solay etip, ha'mme iste adamlardın' sizlerge ne islegenin qa'lesen'ler, sizler de olarg'a sonı islen'ler. Muxaddes Nızamnın' da, payg'ambarlardın' Jazıwlarının' da ma'nisi usı.
13 – Tar qapıdan kirin'ler. O'ytkeni nabıt bolıwg'a aparatug'ın qapı ken', jol da u'lken, onın' menen ju'retug'ınlar ko'p.
14 Al o'mirge aparatug'ın qapı tar, jol da kishi, onı tabatug'ınlar az.
15 – Jalg'an payg'ambarlardan saq bolın'lar! Olar qoy terisin jamılıp sizlerge keledi, biraq ishlerinde olar jırtqısh qasqırlar.
16 Sizler olardı miywesinen bilesizler. Shen'gelden ju'zim yamasa oshag'annan a'njir jıynay alasız ba?
17 Ha'r bir jaqsı terek jaqsı miywe beredi, jaman terek jaman miywe beredi.
18 Jaqsı terek jaman miywe, jaman terek jaqsı miywe bere almaydı.
19 Jaqsı miywe bermeytug'ın ha'r bir terek shabılıp, otqa taslanadı.
20 Solay etip, sizler olardı miywesinen bilesizler.
21 Mag'an: «İyem! İyem!» degennin' ha'r biri emes, tek aspandag'ı A'kemnin' erkin orınlawshı Aspan Patshalıg'ına kiredi.
22 Zamannın' aqırg'ı ku'ninde ko'bisi Mag'an: «İyem! İyem! Bizler Senin' atın' menen payg'ambarshılıq etip, Senin' atın' menen jinlerdi quwıp shıg'armadıq pa? Senin' atın' menen ko'p ka'ramatlar islemedik pe?» – deydi.
23 Sonda Men olarg'a: «Men sizlerdi hesh qashan tanıg'an emespen, Mennen awlaq ketin'ler, ha'y, nızamdı buzıwshılar!» – dep ashıq aytaman.
24 – Solay etip, Menin' usı so'zlerimdi tın'lap, olardı orınlawshılardın' ha'r biri o'z u'yin jar tas u'stine salg'an aqıllı adamg'a uqsaydı.
25 Jawın jawıp, da'ryalar tasıp, samal esip, bul u'ydi soqqıladı, biraq ol jar tas u'stine salıng'anlıqtan qulamadı.
26 Al Menin' usı so'zlerimdi tın'lap, olardı orınlamawshılardın' ha'r biri o'z u'yin shege qum u'stine salg'an aqılsız adamg'a uqsaydı.
27 Jawın jawıp, da'ryalar tasıp, samal esip, bul u'ydi suw basqanda, ol qulap, qattı qıyraldı.
28 İysa usı so'zlerdi aytıp bolg'anda, xalıq Onın' ta'limine tan' qaldı.
29 Sebebi Ol diniy mug'allimler sıyaqlı emes, al O'z biyligi menen adamlarg'a ta'lim berdi.

Matta 8
1 İysa tawdan tu'skende, izine ko'p xalıq erdi.
2 Sonda Onın' qasına maqaw kesel adam kelip, ayag'ına jıg'ıldı da: – İyem, eger Sen qa'lesen', meni maqaw keselden tazalay alasan'-g'o, – dedi.
3 İysa qolın sozıp, og'an tiygizdi de: – Qa'leymen, tazalan! – dedi. Ol sol waqıtta-aq maqaw keselden tazalanıp shıpa taptı.
4 İysa og'an: – Abaylı bol, bunı hesh kimge aytpa! Biraq ruwxaniyge barıp o'zin'di ko'rset te, maqaw keselden tazalang'anın'dı adamlarg'a da'lillew ushın, Muwsa buyırg'an qurbanlıqtı ber, – dedi.
5 İysa Kaparnahumg'a kirgen waqıtta Onın' qasına bir rimli ju'zbası kelip:
6 – İyem, menin' xızmetshim la'n' bolıp, qattı qıynalıp u'yde jatır, – dep Onnan ja'rdem soradı.
7 İysa og'an: – Men barıp, og'an shıpa beremen, – dedi.
8 Al ju'zbası: – İyem, Senin' shan'arag'ıma keliwin'e men ılayıqlı emespen. Tek bir so'z g'ana aytsan', xızmetshim jazılıp ketedi.
9 O'ytkeni men de birewdin' qol astındag'ı adamman, o'zime bag'ınıshlı a'skerlerim de bar. Olardın' birewine «bar» desem, baradı, ekinshisine «kel» desem, keledi, qulıma «mınanı isle» desem, isleydi, – dep juwap qaytardı.
10 Bulardı esitken İysa tan' qalıp, izine erip kiyatırg'anlarg'a: – Sizlerge shının aytıp turman: Men bunday isenimdi İzrailda da ushıratpag'an edim.
11 Sizlerge aytatug'ınım: shıg'ıstan ha'm batıstan ko'p adamlar kelip, İbrayım, Isaq ha'm Yaqıp penen birge Aspan Patshalıg'ında dasturxanlas boladı.
12 Al Patshalıqtın' miyrasxorları sırtqı qaran'g'ılıqqa shıg'arıp taslanadı. Sol jerde olar jılap, pushayman jeydi, – dedi.
13 Sonnan son', İysa ju'zbasıg'a: – Bara ber, senin' isenimin'e qaray bolsın! – dedi. Ju'zbasının' xızmetshisi sol waqıtta-aq jazılıp ketti.
14 İysa Petrdin' u'yine kelip, onın' qa'yin enesinin' ıssılıg'ı ko'terilip, awırıp jatırg'anın ko'rdi.
15 İysa hayaldın' qolına qolın tiygizgende, ıssılıg'ı tu'sti ha'm hayal ornınan turıp, Og'an xızmet etti.
16 Kesh bolg'anda, adamlar İysag'a jin urg'an ko'p adamlardı alıp keldi. İysa olardag'ı jawız ruwxlardı O'zinin' so'zi menen quwıp shıg'arıp, awırg'anlardın' ha'mmesine shıpa berdi.
17 Bular İyshaya payg'ambar arqalı aytılg'an mına so'zlerdin' orınlanıwı ushın boldı: «Ol ha'lsizliklerimizdi O'zine aldı, Awırıwlarımızdı O'zine ju'kledi».
18 İysa do'geregine jıynalg'an ko'p xalıqtı ko'rgende, sha'kirtlerine ten'izdin' arg'ı jag'asına o'tiwdi buyırdı.
19 Sonda bir diniy mug'allim kelip, Og'an: – Ustaz, Sen qayaqqa barsan' da, men Sag'an eremen, – dedi.
20 İysa og'an: – Tu'lkilerdin' inleri, aspandag'ı quslardın' uyaları bar. Biraq Adam Ulının' bas panalaytug'ın ornı da joq, – dedi.
21 Ja'ne bir sha'kirti Og'an: – İyem, da'slep barıp, a'kemdi jerlewime ruxsat et, – dedi.
22 Biraq İysa og'an: – Mag'an er. O'z o'lgenlerin jerlewdi o'lilerge qaldır, – dedi.
23 İysa qayıqqa mingende, sha'kirtleri de Onın' izinen mindi.
24 Ten'izde tosattan ku'shli dawıl ko'terilip, tolqınlar qayıqtı suwg'a toltıra basladı. Al İysa uyıqlap jatır edi.
25 Sonda sha'kirtleri Og'an jaqınlap keldi de, Onı oyatıp: – İyem! Bizlerdi qutqar, nabıt bolajaqpız! – dedi.
26 İysa olarg'a: – Nege bunshama qorqasızlar, ha'y, isenimi azlar? – dedi de, turıp samalg'a ha'm ten'izge tıyım salg'anda, awır tınıshlıq ornadı.
27 Adamlar tan' qalısıp: – Samaldı da, ten'izdi de O'zine boysındıratug'ın bul kim? – desti.
28 İysa arg'ı jag'adag'ı Gadara u'lkesine kelgende, qa'birlerdin' arasınan kiyatırg'an jin urg'an eki adamdı ushırattı. Olar ju'da' qa'ha'rli bolg'anlıqtan, bul jol menen o'tiwge hesh kimnin' batılı barmaytug'ın edi.
29 Olar qıshqırısıp: – Qudaydın' Ulı İysa, Senin' bizler menen ne jumısın' bar? Bul jerge bizlerdi waqtı kelmesten burın azaplawg'a keldin' be? – dedi.
30 Olardan alısıraqta bir u'lken shoshqa padası jayılıp ju'rgen edi.
31 Jinler İysag'a: – Eger bizlerdi quwıp shıg'aratug'ın bolsan', shoshqalardın' padasına jiber, – dep jalındı.
32 Sonda İysa olarg'a: – Barın'lar, – dedi. Jinler adamlardan shıg'ıp, shoshqalardın' ishine kirdi. Sonda shoshqalardın' ha'mmesi juwırısıp, tik jag'adan ten'izge tu'sti de, suwda nabıt boldı.
33 Padashılar qashıp qalag'a barıp, ba'rin xabarladı ha'm jin urg'anlarg'a ne bolg'anın da aytıp berdi.
34 Sonda qalanın' barlıq turg'ınları İysanın' aldına shıqtı. Olar Onı ko'rgende, u'lkeden shıg'ıp ketiwin o'tindi.

Matta 9
1 Son'ınan İysa qayıqqa minip, ten'izdin' arg'ı jag'asına o'tti de, O'z qalasına qaytıp keldi.
2 Sonda adamlar to'seginde jatırg'an bir la'n' adamdı ko'terip, Og'an alıp keldi. İysa olardın' isenimin ko'rip, la'n' adamg'a: – Balam, jigerli bol, gu'naların' keshirildi! – dedi.
3 Sonda diniy mug'allimlerdin' geybirewleri ishlerinen: «Bul Qudayg'a til tiygizip tur-g'o!» – dedi.
4 İysa olardın' ne oylag'anın bilip, olarg'a: – İshlerin'izden nege jamanlıq oylap tursızlar?
5 Qaysısın aytıw an'satıraq: «Gu'naların' keshirildi», – dew me yamasa «Ornın'nan turıp ju're ber», – dew me?
6 Biraq, Adam Ulının' jer betinde gu'nalardı keshiriwge biyligi bar ekenin bilip qoyın'lar, – dedi de, la'n' adamg'a: – Ornın'nan turıp to'segin'di al da, u'yin'e bar! – dedi.
7 La'n' adam ornınan turıp, u'yine ketti.
8 Bunı ko'rgen adamlardı qorqınısh biylep, adamlarg'a usınday biylik bergen Qudaydı maqtadı.
9 İysa sol jerden ketip baratırıp salıq ken'sesinde otırg'an Matta atlı adamdı ko'rdi de, og'an: – Menin' izime er, – dedi. Ol ornınan turıp, İysanın' izine erdi.
10 İysa onın' u'yinde dasturxan basında otırg'anda, ko'plegen salıqshılar menen gu'nakarlar kelip, Ol ha'm Onın' sha'kirtleri menen birge dasturxanlas boldı.
11 Pariseyler bunı ko'rip, Onın' sha'kirtlerinen: – Sizlerdin' Ustazın'ız nege salıqshılar ha'm gu'nakarlar menen birge as iship otır? – dep soradı.
12 Bunı esitken İysa olarg'a: – Shıpakerge deni sawlar emes, al awırıwlar mu'ta'j.
13 Sizler barıp: «Men qurbanlıq emes, al miyrim-sha'pa'a't tileymen», – degen so'zlerdin' ma'nisin bilip alın'lar. Sebebi Men haq adamlardı emes, al gu'nakarlardı shaqırıw ushın keldim, – dedi.
14 Sol waqıtta Yaqıyanın' sha'kirtleri kelip, İysadan: – Bizler de, pariseyler de jiyi-jiyi oraza tutamız, al Senin' sha'kirtlerin' nege oraza tutpaydı? – dep soradı.
15 İysa olarg'a: – Toyg'a kelgenler ku'yew olar menen birge bolg'an waqıtta qayg'ıra ala ma? Biraq, olardan ku'yewdi tartıp alıp ketiletug'ın ku'nler keledi, sonda olar oraza tutadı.
16 Hesh kim eski kiyimge jan'a tawardan jamaw jamamaydı, o'ytkeni jan'a jamaw eski kiyimnen jırtılıp qalıp, jırtıq burıng'ısınan beter boladı.
17 Jan'a sharaptı da hesh kim eski meske quymaydı. Olay etse, mes jarılıp, sharap ta ag'ıp ketedi, mes te buzıladı. Jan'a sharap jan'a meske quyıladı, sonda ekewi de saqlanadı, – dedi.
18 İysa olarg'a usılardı aytıp turg'anda qasına bir ma'jilisxananın' basshısı kelip, Onın' ayag'ına jıg'ıldı da: – Menin' qızım jan'a g'ana o'ldi. Sen kelip og'an qolın'dı tiygiz, sonda ol tiriledi, – dedi.
19 İysa ornınan turıp, sha'kirtleri menen birge og'an erdi.
20 Sonda on eki jıl boyı qan ketip awırg'an bir hayal İysanın' artına jaqınlap kelip, Onın' kiyiminin' shetine qolın tiygizdi.
21 Sebebi hayal ishinen: «Onın' kiyimine g'ana qolımdı tiygizsem, shıpa tabaman», – degen edi.
22 İysa burılıp, onı ko'rdi de: – Qızım, jigerli bol, isenimin' seni qutqardı! – dedi. Hayal sol waqıtta-aq shıpa taptı.
23 İysa basshının' u'yine kelgende, sıbızg'ıshılardı ha'm tınıshsızlanıp turg'an adamlardı ko'rip,
24 olarg'a: – Shıg'ın'lar! Qız o'lgen joq, tek uyıqlap atır, – dedi. Olar İysanın' u'stinen ku'ldi.
25 Adamlar sırtqa shıg'arılg'annan keyin, İysa ishke kirip qızdın' qolın uslag'anda, qız ornınan turdı.
26 Bul waqıya tuwralı xabar pu'tkil do'gerekke jayıldı.
27 İysa sol jerden ketip baratırg'anda Onın' izine eki soqır adam erip, Og'an: – Dawıttın' Urpag'ı! Bizlerge rehim ete go'r! – dep baqırıstı.
28 Ol u'yge kirgende, Onın' qasına soqırlar da keldi. İysa olarg'a: – Menin' bunı isley alatug'ınıma isenesizler me? – dep soradı. Olar: – Awa, İyem, isenemiz, – dep juwap berdi.
29 Sonda İysa olardın' ko'zlerine qolın tiygizip: – Sizlerge isenimin'iz boyınsha bolsın, – degende,
30 olardın' ko'zleri ko're basladı. İysa olarg'a: – Abaylan', bunı hesh kim bilmesin! – dep qatan' tapsırdı.
31 Biraq olar sırtqa shıg'ıp, İysa tuwralı xabardı pu'tkil do'gerekke jaydı.
32 Olar shıg'ıp keteyin dep atırg'an waqıtta adamlar İysag'a jin urg'anı sebepli gu'n'elek bolg'an bir adamdı alıp keldi.
33 Jin quwıp shıg'arılg'annan keyin, gu'n'elek adam so'yley basladı. Adamlar tan' qalısıp: – Bunday waqıya İzrailda hesh qashan bolg'an emes edi, – desti.
34 Biraq pariseyler: – Ol jinlerdi jinlerdin' baslıg'ının' ku'shi menen quwıp shıg'arıp ju'r, – desti.
35 Sonnan son', İysa barlıq qala ha'm awıllardı aralap ju'rdi. Yahudiylerdin' ma'jilisxanalarında ta'lim berdi ha'm Aspan Patshalıg'ı tuwralı Xosh Xabardı ja'riyalap, barlıq awırıwlarg'a ha'm ha'mme ha'lsiz adamlarg'a shıpa berdi.
36 Ol ko'p xalıqtı ko'rip, olarg'a janı ashıdı, o'ytkeni olar shopansız qoylarg'a uqsap qıynalg'an ha'm pıtıran'qı edi.
37 Sonda Ol sha'kirtlerine: – Orılatug'ın egin ko'p, biraq jumısshılar az.
38 Sonlıqtan zu'ra'a'ttin' iyesi bolg'an İyemizden O'zinin' atızına egindi oratug'ın jumısshılar jiberiwin duwa etip soran'lar, – dedi.

Matta 10
1 İysa on eki sha'kirtin qasına shaqırıp alıp, olarg'a jawız ruwxlardı quwıp shıg'arıwg'a ha'm barlıq awırıwlar menen ha'lsizliklerge shıpa beriwge biylik berdi.
2 On eki elshinin' atları mınaday: Petr dep atalg'an Simon ha'm onın' inisi Andrey, Zebedeydin' balası Yaqıp ha'm onın' inisi Yuxan.
3 Filip penen Bartolomey, Tomas penen salıqshı Matta, Alpeydin' balası Yaqıp ha'm Tadey.
4 Watansu'yer Simon ha'm keyin İysag'a satqınlıq islegen Yahuda İsqariot.
5 İysa usı on ekisin jibergende, olarg'a bılay dep tapsırmalar berdi: – Basqa milletlerdin' jerlerine barman'lar, samariyalılardın' qalalarına da kirmen'ler.
6 Al jog'alg'an qoylarday bolg'an İzrail xalqına barın'lar.
7 Baratırıp, jol boyı: «Aspan Patshalıg'ı jaqınladı», – dep ja'riyalap ju'rin'ler.
8 Awırıwlarg'a shıpa berin'ler, o'lgenlerdi tiriltin'ler, maqaw kesel bolg'anlardı tazalan'lar, jinlerdi quwıp shıg'arın'lar. Esheyin aldın'lar, esheyin berin'ler.
9 Bellik qaltaların'ızg'a altın, gu'mis ha'm mıs ten'geler salıp ju'rmen'ler.
10 Jolg'a dorba da, awısıq kiyim de, ayaq kiyim de, tayaq ta alman'lar. Sebebi miynet etiwshi o'z nanın tabadı.
11 Sizler qaysı qalag'a yamasa awılg'a kirsen'ler de, sol jerde kimnin' ılayıqlı ekenin izlep tabın'lar da, ketkenshe sol adamnın' u'yinde turın'lar.
12 Onın' u'yine kirgenin'izde, amanlıq tilep sa'lem berin'ler.
13 U'y ılayıqlı bolsa, tilegen amanlıg'ın'ız sol u'yge ornaydı, ılayıqlı bolmasa, tilegen amanlıg'ın'ız o'zlerin'izge qaytadı.
14 Eger sizlerdi birew qabıl almasa ha'm so'zlerin'izge qulaq aspasa, sol u'yden yamasa qaladan shıg'ıp baratırıp, ayaqların'ızdag'ı shan'dı qag'ıp ketin'ler.
15 Sizlerge shının aytıp turman: hu'kim shıg'arılatug'ın qıyamet-qayım ku'ninde Sodom menen Gomoranın' awhalı sol qalanın' awhalınan jen'ilirek boladı.
16 – Mine, Men sizlerdi qoylardı qasqırlardın' arasına jibergendey jiberip atırman. Sonlıqtan jılanday aqıllı, kepterdey aq kewil bolın'lar.
17 Adamlardan saq bolın'lar, olar sizlerdi hu'kim etiwshilerge uslap beredi, ma'jilisxanalarında qamshılap sabaydı.
18 Men sebepli sizler ha'kimler ha'm patshalardın' aldılarına aparılasızlar. Usılayınsha sizler olarg'a ha'm basqa milletlerge Men tuwralı gu'walıq beresizler.
19 Sizlerdi uslap bergen waqıtta qalay yamasa ne aytıw haqqında qayg'ırman'lar: o'ytkeni aytatug'ın so'zlerin'iz sol waqıtta sizlerge beriledi.
20 Sebebi sizler emes, al sizler arqalı A'ken'izdin' Muxaddes Ruwxı so'yleydi.
21 Tuwısqanı tuwısqanın, a'kesi balasın o'limge uslap beredi. Balaları da ata-analarına qarsı shıg'ıp, olardı o'ltirtedi.
22 Menin' atım sebepli, sizlerdi ha'mme jek ko'redi. Biraq aqırına deyin shıdag'an qutqarıladı.
23 Sizlerdi bir qalada quwdalasa, ekinshi qalag'a qashın'lar. Sizlerge shının aytıp turman: sizler İzrail elinin' qalaların aralap bolmay-aq, Adam Ulı jetip keledi.
24 Sha'kirt ustazınan, xızmetshi xojasınan ullı emes.
25 Sha'kirt ustazı sıyaqlı bolsa, xızmetshi de xojası sıyaqlı bolsa, olarg'a jetkilikli. Adamlar u'y iyesin Belzebu'l-shaytan dep atag'an bolsa, onın' u'y-ishine onnan da jamanıraq at taqpay ma?!
26 – Solay etip, olardan qorqpan'lar. O'ytkeni ashılmaytug'ın hesh qanday sır, bilinbeytug'ın hesh qanday jasırın na'rse joq.
27 Menin' sizlerge qaran'g'ıda aytıp turg'anımdı sizler jarıqta aytın'lar. Qulaqların'ızg'a sıbırlap aytılg'andı u'y to'besinen ja'riyalan'lar.
28 Deneni o'ltirse de, jandı o'ltire almaytug'ınlardan qorqpan'lar. Al jandı da, deneni de dozaqta joq qıla alatug'ın Qudaydan qorqın'lar.
29 Eki shımshıq bir tiying'a satılmay ma? Biraq olardın' birewi de A'ken'izdin' erki bolmasa jerge qulap tu'speydi.
30 Basların'ızdag'ı shashlardın' ba'ri de Qudayg'a sanawlı.
31 Sonlıqtan qorqpan'lar: ko'p shımshıqlardan sizler qımbatlıraqsızlar-g'o.
32 Solay etip, kim de kim Meni adamlar aldında ta'n alsa, Men de onı aspandag'ı A'kemnin' aldında ta'n alaman.
33 Al kim de kim Meni adamlar aldında ta'n almasa, Men de onı aspandag'ı A'kemnin' aldında ta'n almayman.
34 – Meni jer ju'zine tatıwlıq a'kelgen, dep oylaman'lar. Men tatıwlıq emes, qılısh beriwge keldim.
35 Sebebi Men ulın a'kesine, qızın anasına, kelinin qa'yin enesine qarsı etip, ayırıwg'a keldim.
36 Adamnın' dushpanları o'zinin' u'y-ishi boladı.
37 Kim de kim Mennen artıq a'kesin yamasa anasın su'yse, ol Mag'an ılayıqlı emes. Kim de kim Mennen artıq ulın yamasa qızın su'yse, ol Mag'an ılayıqlı emes.
38 Kim de kim o'z atanaq ag'ashın arqalap Menin' izime ermese, ol Mag'an ılayıqlı emes.
39 O'z janın saqlap ju'rgen adam onı jog'altadı, al janın Men ushın jog'altqan adam onı saqlap qaladı.
40 – Kim de kim sizlerdi qabıl alsa, onın' Meni qabıl alg'anı boladı, kim de kim Meni qabıl alsa, onın' Meni Jibergendi qabıl alg'anı boladı.
41 Kim de kim payg'ambardı payg'ambar bolg'anı ushın qabıl alsa, ol payg'ambar alatug'ın sıylıqtı aladı. Kim de kim haq adamdı haq bolg'anı ushın qabıl alsa, ol haq adam alatug'ın sıylıqtı aladı.
42 Men sizlerge shının aytıp turman: kim de kim usılardın' ishindegi en' qarapayımına sha'kirtlerimnin' biri bolg'anı ushın tek bir kese suwıq suw ishkizse de, ol sıysız qalmaydı.

Matta 11
1 İysa on eki sha'kirtine usı tapsırmalardı berip bolg'annan keyin, sol jerden ketip, jaqın jaylasqan qalalarda ta'lim beriwge ha'm Xosh Xabardı ja'riyalawg'a bardı.
2 Yaqıya qamaqta otırıp, Masixtın' islegen isleri haqqında esitkende o'z sha'kirtlerin jiberip:
3 «Keletug'ın Qutqarıwshı Senbisen' yamasa basqa birewdi ku'tiwimiz kerek pe?» – dep Onnan sorattı.
4 İysa olarg'a juwap berip: – Barın'lar, esitip-ko'rgenlerin'izdi Yaqıyag'a bildirin'ler.
5 Soqırlardın' ko'rip, aqsaq bolg'anlardın' ju'rip, maqaw kesel bolg'anlardın' tazalanıp, geren'lerdin' esitip, o'lgenlerdin' tirilip, Xosh Xabardın' jarlılarg'a ja'riyalanıp atırg'anın aytıp berin'ler.
6 Mag'an gu'mansız isengenler baxıtlı, – dedi.
7 Olar ketkennen keyin, İysa xalıqqa Yaqıya tuwralı ayta basladı: – Sizler sho'l dalag'a neni ko'riwge bardın'lar? Samal terbetken qamıstı ma?
8 Aytın'lar, neni ko'riwge bardın'lar? Hasıl kiyim kiygen bir adamdı ma? Hasıl kiyim kiygenler patsha saraylarında boladı-g'o.
9 Solay etip, neni ko'riwge bardın'lar? Payg'ambardı ma? Awa, Menin' sizlerge aytatug'ınım: ol – payg'ambardan da ullı.
10 O'ytkeni Muxaddes Jazıwda: «Mine, Men Sennen burın O'z xabarshımdı jiberemen, ol Senin' baratug'ın jolın'dı aldın'nan tayarlap qoyadı», dep aytılg'an adam – usı.
11 Sizlerge shının aytıp turman: hayaldan tuwılg'anlardın' arasında Shomıldırıwshı Yaqıyadan ullı adam joq. Biraq Aspan Patshalıg'ındag'ı en' kishkene adam da onnan ullı.
12 Shomıldırıwshı Yaqıyanın' ku'nlerinen baslap ha'zirge deyin Aspan Patshalıg'ına zorlıq jasalıp, zorlıq jasawshılar Onı basıp alıp atır.
13 Barlıq payg'ambarlar ha'm Muxaddes Nızam Yaqıya keliwge deyin Aspan Patshalıg'ı haqqında boljap kelgen.
14 Eger bulardı qabıl etkin'iz kelse, keliwge tiyisli bolg'an İliyas payg'ambar – usı Yaqıya.
15 Qulag'ı bar jaqsılap esitip alsın!
16 -
17 Ha'zirgi a'wladtı kimge uqsatayın? Olar bazarda joldaslarına: «Sizlerge sıbızg'ı sherttik, biraq sizler oynamadın'lar! Sizlerge joqlaw ayttıq, biraq sizler jılamadın'lar!» – dep baqırıp otırg'an balalarg'a uqsaydı.
18 Sebebi Yaqıya kelip, iship jemedi. Sonda olar: «Onı jin urg'an», – desti.
19 Adam Ulı kelip, iship jedi. Sonda olar: «Mine, tamaqsaw ha'm araqxor adam, Ol salıqshılar menen gu'nakarlardın' dostı», – dep aytısıp atır. Al Qudaydın' danalıg'ı isler arqalı aqlanadı.
20 Sonnan son', İysa ka'ramatların ko'birek islegen qalalardı ta'wbe etpegenligi ushın ayıplay basladı:
21 – Ha'siret shegesen', Xorazin! Ha'siret shegesen', Betsayda! Eger sizlerde islengen ka'ramatlar Tir ha'm Sidon qalalarında islengeninde, olar a'lle qashan betin tırnap, shashın julıp qayg'ırıp, ta'wbe eter edi.
22 Al Menin' sizlerge aytatug'ınım: hu'kim shıg'arılatug'ın qıyamet-qayım ku'ninde Tir menen Sidonnın' awhalı sizlerdin' awhalın'ızdan jen'ilirek boladı.
23 Ha'y sen, Kaparnahum, aspang'a ko'terilesen' be? Yaq, dozaqqa qulatılasan'. O'ytkeni sende bolg'an ka'ramat isler Sodomda islengeninde, ol bul ku'nge deyin saqlanar edi.
24 Al Menin' sag'an aytatug'ınım: hu'kim shıg'arılatug'ın qıyamet-qayım ku'ninde Sodom qalasının' awhalı senin' awhalın'nan jen'ilirek boladı.
25 Sol waqıtta İysa so'zin dawam etip: – O, A'kem, aspan menen jerdin' İyesi! Bulardı danalardan ha'm aqıllılardan jasırıp, na'restedey adamlarg'a ashıp bildirgenin' ushın Seni maqtayman!
26 Awa, A'ke! Sebebi Senin' qa'lewin' usınday edi.
27 Mag'an ha'mmesi A'kemnen berilgen. A'keden basqa hesh kim Ulın bilmeydi. A'keni de tek g'ana Ulı ha'm Ulı tan'lap ashıp bildirgisi kelgenler g'ana biledi.
28 Ha'y, sharshap, awır ju'k basqanlar, ha'mmen'iz Mag'an kelin'ler! Men sizlerdi ra'ha'tlendiremen.
29 Moyıntırıg'ımdı salıp, Mennen u'yrenin'ler: o'ytkeni Men mo'min ha'm kishipeyilmen. Solay etip, kewillerin'iz tınıshlıq tabadı.
30 Men bergen moyıntırıq ın'g'aylı, ju'gim jen'il, – dedi.

Matta 12
1 Sonda bir dem alıs ku'ni İysa biyday atızının' arasınan o'tip baratır edi. Sha'kirtleri ash bolıp, biydaydın' masaqların u'zip alıp jey basladı.
2 Bunı pariseyler ko'rip, Og'an: – Qara, Senin' sha'kirtlerin' dem alıs ku'ninde islewge bolmaytug'ın isti islep atır, – dedi.
3 İysa olarg'a: – O'zi de, qasındag'ılar da ash bolg'anda, Dawıttın' ne islegenin sizler oqımag'ansızlar ma?
4 Ol Qudaydın' U'yine kirip, ruwxaniylerden basqa o'zine de, qasındag'ılarg'a da jewge bolmaytug'ın, Qudayg'a arnalg'an nanlardı jegen emes pe?
5 Dem alıs ku'ninde ruwxaniyler İbadatxanada dem alıs ku'ni haqqında Muxaddes Nızamdı buzsa da gu'nasız bolatug'ınların Muxaddes Nızamda oqımag'ansızlar ma?
6 Sizlerge aytatug'ınım: bul jerde İbadatxanadan da ullı Birew bar.
7 Eger sizler: «Men qurbanlıq emes, al miyrim-sha'pa'a't tileymen», – degen so'zdin' ma'nisin tu'sinsen'ler, gu'nasızlardı ayıplamas edin'ler.
8 Adam Ulı dem alıs ku'ninin' de iyesi, – dedi.
9 İysa ol jerden ketip, olardın' ma'jilisxanasına kirdi.
10 Sol jerde bir qolı la'n' adam bar edi. Pariseyler İysanı ayıplamaqshı bolıp, Og'an bılay dep soraw qoydı: – Dem alıs ku'ninde awırıw adamg'a shıpa beriw nızamg'a tuwrı kele me?
11 İysa olarg'a: – Sizlerdin' aran'ızdag'ı birin'izdin' jalg'ız g'ana qoyı bolsa, ol dem alıs ku'ni bir shuqırg'a tu'sip ketkende, onı shıg'arıp almay ma?
12 Adam qoydan go're, anag'urlım artıq emes pe? Demek, dem alıs ku'ni jaqsılıq islew nızamg'a tuwrı keledi, – dedi.
13 Son'ınan Ol qolı la'n' adamg'a: – Qolın'dı soz! – dedi. Adam qolın sozg'anda, ekinshisindey sap-saw bolıp qaldı.
14 Sonda pariseyler sırtqa shıg'ıp, İysanı joq qılıw tuwralı til biriktire basladı.
15 Biraq İysa bunı bilip, sol jerden ketip qaldı. Onın' izine ko'p xalıq erip ju'rdi. Ol awırıwlardın' ha'mmesine shıpa berip,
16 O'zinin' kim ekenligin ashıq aytıwdı olarg'a qadag'an etetug'ın edi.
17 Bul Qudaydın' İyshaya payg'ambar arqalı aytqan so'zlerinin' orınlanıwı ushın boldı:
18 «Bul – tan'lap alg'an Xızmetshim, Kewlim unatqan Su'yiklim. Men O'z Ruwxımdı Og'an beremen. Ol ha'mme xalıqlarg'a a'dillikti ja'riyalaydı.
19 Tartıspaydı da, baqırmaydı da, Onın' dawısı ko'shelerde esitilmeydi.
20 A'dillik jen'iske erispegenshe, Ol bu'gilgen qamıstı sındırmaydı ha'm pısqıp turg'an pilikti o'shirmeydi.
21 Xalıqlar Onın' atınan u'mit etip jasaydı».
22 Sol waqıtta adamlar İysag'a jin urıp, gu'n' ha'm soqır bolg'an adamdı alıp keldi. İysa og'an shıpa bergenlikten, gu'n'-soqırdın' ko'zi ashılıp, so'yley basladı.
23 Adamlardın' ha'mmesi qattı tan' qalısıp: – Dawıttın' Urpag'ı – Usı emes pe eken? – desti.
24 Bunı esitken pariseyler: – Ol jinlerdi tek jinlerdin' baslıg'ı Belzebu'l-shaytannın' ku'shi menen g'ana quwıp shıg'arıp ju'r, – desti.
25 Al İysa olardın' oyların bilip, bılay dedi: – O'z ara qarsı bolıp bo'lingen ha'r bir patshalıq joq boladı, o'z ara qarsı bolıp bo'lingen ha'r bir qala yamasa u'y qulaydı.
26 Al eger shaytan o'zin o'zi quwıp shıg'arsa, onda onın' o'z ara qarsı bolıp bo'lingeni boladı. Olay bolsa, onın' patshalıg'ı qalay saqlanadı?
27 Eger Men jinlerdi Belzebu'l-shaytannın' ku'shi menen quwıp shıg'aratug'ın bolsam, onda sizlerdin' sha'kirtlerin'iz olardı kimnin' ku'shi menen quwıp shıg'arıp ju'r? Solay etip, olar sizlerdin' nadurıs ekenin'izdi a'shkaralaydı.
28 Biraq Men jinlerdi Qudaydın' Ruwxı menen quwıp shıg'aratug'ın bolsam, onda sizlerge Quday Patshalıg'ının' jetip kelgeni.
29 Kim da'slep ku'shli adamdı baylap taslamay turıp, onın' u'yine kirip, mal-mu'lkin tartıp a'kete aladı? Tek onı baylag'annan keyin g'ana onın' u'yin tonay aladı-g'o.
30 Kim de kim Menin' menen birge bolmasa, ol Mag'an qarsı. Kim de kim Menin' menen birge jıynamasa, ol shashadı.
31 Sonlıqtan sizlerge aytatug'ınım: adamlar ha'r qanday gu'na islese de, til tiygizse de keshiriledi, biraq Muxaddes Ruwxqa til tiygizse, keshirilmeydi.
32 Kim de kim Adam Ulına qarsı bir so'z aytsa, keshiriledi, biraq Muxaddes Ruwxqa qarsı so'ylegen ha'zir de, keleshekte de keshirilmeydi.
33 Terekti jaqsı dep sanasan'lar, miywesin de jaqsı dep sanan'lar, al terekti jaman dep sanasan'lar, miywesin de jaman dep sanan'lar. Sebebi terek miywesinen bilinedi.
34 Ha'y, uwlı jılanlardın' tuqımları! Sizler o'zlerin'iz jaman bola tura, qalay jaqsı so'zler so'yley alasızlar? Adamnın' kewli nege tolıp tassa, awzınan sol shıg'adı-g'o.
35 Jaqsı adam kewlindegi jaqsı g'a'ziynesinen jaqsılıq shıg'aradı, al jaman adam kewlindegi jaman g'a'ziynesinen jamanlıq shıg'aradı.
36 Sizlerge aytatug'ınım mınaw: adamlar aytqan ha'r bir bos so'zi ushın hu'kim shıg'arılatug'ın qıyamet-qayım ku'ninde juwap beriwleri sha'rt.
37 O'ytkeni sen o'z so'zlerin' menen aqlanasan' da, o'z so'zlerin' ushın ayıplanasan' da.
38 Sonda diniy mug'allimler menen pariseylerdin' geybirewleri İysag'a: – Ustaz! Seni Qudaydın' jibergenligin da'lilleytug'ın ka'ramatlı belgi ko'rsetiwin'di qa'leymiz, – dedi.
39 Biraq İysa olarg'a bılay dep juwap qaytardı: – Jaman ha'm opasız a'wlad ka'ramatlı belgi talap etpekte. Biraq og'an Yunus payg'ambardın' ka'ramatlı belgisinen basqası ko'rsetilmeydi.
40 Yunustın' u'lken balıqtın' ishinde u'sh ku'n, u'sh tu'n bolg'anınday, Adam Ulı da jer qoynında u'sh ku'n, u'sh tu'n boladı.
41 Nineviya turg'ınları hu'kim shıg'arılatug'ın qıyamet-qayım ku'ninde usı a'wlad penen birge turıp, onı ayıplaydı. Sebebi Yunus ja'riyalag'anda, olar ta'wbe etken-g'o. Biraq bul jerde Yunustan da ullı Birew bar.
42 Qubladag'ı hayal patsha da hu'kim shıg'arılatug'ın qıyamet-qayım ku'ninde usı a'wlad penen birge turıp, onı ayıplaydı. O'ytkeni ol Sulaymannın' danalıg'ın esitiw ushın jer betinin' arg'ı shetinen kelgen-g'o. Biraq bul jerde Sulaymannan da ullı Birew bar.
43 – Jawız ruwx adamnan shıqqannan keyin suwsız jerlerdi gezip, dem alıwg'a orın izleydi, biraq taba almaydı.
44 Sonda ol o'zine: «Shıqqan u'yime qaytayın», – deydi ha'm qaytıp kelgende, u'ydin' bos bolıp, tazalanıp ha'm jıynalıp turg'anın ko'redi.
45 Sonda ol barıp, o'zinen de jawız jeti ruwxtı ertip keledi de, kirip sol u'yde turadı. Solay etip, sol adamnın' son'g'ı awhalı burıng'ıdan da jaman boladı. Bul jaman a'wladqa da sonday boladı!
46 İysa xalıqqa so'ylep turg'anda, anası menen tuwısqanları keldi. Olar sırtta turıp, Onın' menen so'ylespekshi boldı.
47 Sonda birew Og'an: – Anan' menen tuwısqanların' Senin' menen so'ylespekshi bolıp, sırtta turıptı, – dedi.
48 Ol bunı aytqan adamg'a qarap: – Menin' anam kim, tuwısqanlarım kimler? – dedi de,
49 O'zinin' sha'kirtlerin qolı menen ko'rsetip bılay dedi: – Mine, Menin' anam ha'm tuwısqanlarım!
50 Sebebi kim de kim Menin' aspandag'ı A'kemnin' erkin orınlasa, Menin' tuwısqanım da, anam da – sol.

Matta 13
1 Sol ku'ni İysa u'yden shıg'ıp, ten'izdin' jag'asına barıp otırdı.
2 Onın' janına ju'da' ko'p xalıq jıynalg'anlıqtan, Ol qayıqqa minip otırdı, al xalıq jag'ada turdı.
3 Ol tımsallar menen olarg'a ko'p na'rselerdi aytıp, bılay dedi: – Bir ku'ni tuqım sebiwshi tuqım sebiwge shıg'ıptı.
4 Ol sepkende, tuqımlardın' geybirewleri jol shetine tu'sip, quslar kelip, olardı shoqıp jep qoyıptı.
5 Geybirewleri topırag'ı az bolg'an taslaqqa tu'sip, jer teren' bolmag'anlıqtan tez ko'gerip shıg'ıptı.
6 Biraq ku'n shıqqannan son' solıp, tamırsız bolg'anlıqtan quwrap qalıptı.
7 Geybirewleri tikenler arasına tu'sipti. Tikenler o'skennen son', olardı tunshıqtırıp taslaptı.
8 Al basqaları o'nimli jerge tu'sip, birewi ju'z eseden, birewi alpıs eseden, birewi otız eseden zu'ra'a't beripti.
9 Qulag'ı bar jaqsılap esitip alsın!
10 İysanın' sha'kirtleri qasına kelip, Onnan: – Xalıqqa ne ushın tımsallar menen so'ylep tursan'? – dep soradı.
11 İysa olarg'a bılay dep juwap berdi: – Aspan Patshalıg'ının' sırların biliw sizlerge berilgen, biraq olarg'a berilmegen.
12 Sebebi kimde bar bolsa, og'an ja'ne de mol etip beriledi, al kimde joq bolsa, onnan barı da tartıp alınadı.
13 Sonlıqtan da olarg'a tımsallar menen so'ylep turman. O'ytkeni: «Olar qarasa da ko'rmeydi, Tın'lasa da esitpeydi ha'm tu'sinbeydi».
14 İyshaya payg'ambardın' aldın ala olar haqqında aytqanı durıs keldi: «Tın'lap esitesizler, biraq tu'sinbeysizler, Qaraysızlar, biraq ko'rmeysizler!
15 Sebebi bul xalıqtın' kewli qaysar bolıp, qulaqları pitip qalg'an, olar ko'zlerin de jumıp alg'an. Olay bolmag'anda, olardın' ko'zleri ko'rer edi, Qulaqları esiter edi, kewilleri tu'siner edi. Olar Mag'an qaytıp kelse, Men olarg'a shıpa berer edim».
16 Biraq, sizlerdin' ko'rip turg'an ko'zlerin'iz, esitip turg'an qulaqların'ız baxıtlı!
17 Sizlerge shının aytıp turman: ko'plegen payg'ambarlar menen haq adamlar sizlerdin' ko'rgenlerin'izdi ko'rgisi kelgen edi, biraq ko'rmedi. Esitkenlerin'izdi esitkisi kelgen edi, biraq esitpedi.
18 – Endi sizler tuqım sebiwshi tuwralı tımsaldın' ma'nisin tın'lan'lar.
19 Aspan Patshalıg'ı tuwralı aytılg'an so'zdi esitken, biraq onı tu'sinbegen adamg'a shaytan kelip, onın' kewline sebilgen so'zdi tartıp a'ketedi. Jol boyına sebilgen tuqımnın' ma'nisi usı.
20 Al taslaqqa sebilgen tuqım mınanı bildiredi: adam so'zdi esitken waqıtta-aq, onı quwanısh penen qabıl aladı.
21 Biraq tamırsız bolg'anlıqtan, turaqsızlıq etedi. So'z ushın azap shegiwge yamasa quwdalanıwg'a tuwra kelgende, tez isenimnen qaytadı.
22 Tikenler arasına sebilgen tuqım mınanı bildiredi: adam so'zdi esitedi, biraq bul du'nyanın' ta'shiwishleri ha'm baylıqqa aldanıw so'zdi tunshıqtıradı. Sonlıqtan ol zu'ra'a't bermeydi.
23 Al o'nimli jerge sebilgen tuqım mınanı bildiredi: adam so'zdi esitip, onı tu'sinedi ha'm birewleri ju'z eseden, birewleri alpıs eseden, birewleri otız eseden zu'ra'a't beredi.
24 İysa basqa tımsal keltirip, olarg'a bılay dedi: – Aspan Patshalıg'ı o'zinin' egislik jerine jaqsı tuqım sepken adamg'a uqsaydı.
25 Tu'nde, adamlar uyıqlag'an waqıtta dushpanı kelip, onın' biydayının' arasına haram sho'p egip ketipti.
26 Biyday ko'gerip masaq shıg'arg'anda, haram sho'p te payda bola baslaptı.
27 Sonda xızmetshileri xojasına kelip: «Xojayın! Siz egislik jerin'izge jaqsı tuqım seppegen be edin'iz? Onda haram sho'p qayaqtan payda boldı?» – depti.
28 Ol: «Bunı dushpan isledi», – depti. Sonda xızmetshileri: «Bizlerdin' barıp, olardı suwırıp taslawımızdı qa'leysiz be?» – dep soraptı.
29 Ol: «Yaq, sizler haram sho'plerdi suwırg'anın'ızda, olar menen birge biydaydı da suwırıp alıwın'ız mu'mkin.
30 Orıw ma'wsimi jetkenshe, ekewi qatar o'se bersin. Orıw ma'wsiminde men oraqshılarg'a: „Da'slep haram sho'pti jıynan'lar ha'm bawlap o'rten'ler, al biydaydı telegime quyın'lar“, – deymen», – depti.
31 İysa olarg'a o'zge bir tımsal keltirip, bılay dedi: – Aspan Patshalıg'ı bir adamnın' o'z egislik jerine ekken qıshqıl tuqımına uqsaydı.
32 Ol tuqımlardın' ishindegi en' kishkenesi bolsa da, o'sip shıqqannan son' barlıq sho'plerden u'lkeyip, terek boladı. Shaqalarına aspan qusları ushıp kelip, uya saladı.
33 İysa olarg'a basqa tımsal aytıp: – Aspan Patshalıg'ı bir hayaldın' alıp, barlıq qamır ashıg'ansha, u'sh samar ung'a aralastırg'an ashıtqısına uqsaydı, – dedi.
34 İysa bulardın' ha'mmesin xalıqqa tımsallar menen ayttı. Tımsalsız olarg'a hesh na'rse aytpadı.
35 Solay etip, payg'ambardın' aldın ala aytqan mına so'zleri orınlandı: «Awzımdı tımsallar aytıw ushın ashıp, du'nya jaratılg'annan beri jasırın bolg'anlardı so'yleymen».
36 Son'ınan İysa xalıqtı qaldırıp, u'yge kirdi. Sha'kirtleri Onın' qasına kelip: – Egislik jerdegi haram sho'p tuwralı tımsaldı bizlerge tu'sindirip ber, – dedi.
37 İysa bılay dep juwap berdi: – Jaqsı tuqım sebiwshi – Adam Ulı.
38 Egislik jer – du'nya, jaqsı tuqımlar – Aspan Patshalıg'ının' balaları. Al haram sho'pler – shaytannın' balaları.
39 Haram sho'plerdi sepken dushpan – shaytan. Orıw ma'wsimi – aqırzaman, oraqshılar – perishteler boladı.
40 Solay etip, haram sho'plerdi qalay jıynap alıp, otqa jaqsa, bul du'nyanın' aqırında da sonday boladı.
41 Adam Ulı perishtelerin jiberedi, Onın' Patshalıg'ınan olar barlıq azg'ırıwshılar menen nızamdı buzıwshılardı jıynap aladı da,
42 janıp turg'an oshaqqa taslaydı: olar sol jerde jılap, pushayman jeydi.
43 Sonda haq adamlar o'zlerinin' A'kesinin' Patshalıg'ında ku'n sıyaqlı jarqırap turadı. Qulag'ı bar jaqsılap esitip alsın!
44 – Aspan Patshalıg'ı egislik jerge jasırılg'an g'a'ziynege uqsaydı. Onı birew tawıp alıp, ja'ne jasırıp qoyıptı da, quwang'anınan barlıq mal-mu'lkin satıp jiberip, sol egislik jerdi satıp alıptı.
45 Ja'ne Aspan Patshalıg'ı hasıl hinjiler izlep ju'rgen bir sawdagerge uqsaydı.
46 Ol ju'da' qımbat bir hinjini tapqanda, o'zinin' barlıq mal-mu'lkin satıp jiberip, sol hinjini satıp alıptı.
47 – Ja'ne Aspan Patshalıg'ı ten'izge salınıp, a'lwan tu'rli balıqlar tu'sken awg'a uqsaydı.
48 Tolg'annan keyin, balıqshılar onı jag'ag'a su'yrep shıg'arıptı. Son'ınan otırıp, jaqsıların tan'lap ıdıslarg'a salıp, al jamanların ılaqtırıp taslaptı.
49 Aqırzamanda da solay boladı: perishteler kelip, jaman adamlardı haq adamlardan ayırıp alıp,
50 janıp turg'an oshaqqa taslaydı. Olar sol jerde jılap, pushayman jeydi.
51 Sonnan son', İysa olardan: – Bulardın' ha'mmesin tu'sindin'ler me? – dep soradı. Olar: – Awa, İyem, tu'sindik, – dedi.
52 İysa olarg'a: – Sonlıqtan Aspan Patshalıg'ınan u'yrengen ha'r bir diniy mug'allim o'z g'a'ziynesinen jan'anı da, go'neni de shıg'arıwshı u'y iyesine uqsaydı, – dedi.
53 İysa usı tımsallardı aytıp bolg'annan son', sol jerden ketip qaldı.
54 O'zi o'sken qalag'a kelip, sol jerdegi ma'jilisxanada xalıqqa ta'lim bere basladı. Xalıq tan' qalısıp: – Ol bunday danalıqtı ha'm ka'ramat islew qu'diretin qayaqtan alg'an?
55 Ol – ag'ash ustasının' balası emes pe? Onın' anasının' atı Ma'riyam, inilerinin' atları Yaqıp, Yusup, Simon, Yahuda emes pe?
56 Onın' ha'mme qarındasları da bizin' aramızda emes pe? Al bulardın' ha'mmesi Onda qayaqtan payda boldı eken? – dedi de,
57 Onı ta'n almadı. Sonda İysa olarg'a: – Payg'ambardın' barlıq jerde qa'diri bar, ol tek o'z watanı menen u'yinde g'ana qa'dirsiz, – dedi.
58 Olar isenbegeni sebepli, İysa ol jerde ko'p ka'ramatlardı islemedi.

Matta 14
1 Sol waqıtta İysa haqqında xabardı Galila u'lkesinin' patshası Hirod ta esitip,
2 o'z xızmetkerlerine: – Bul adam – Shomıldırıwshı Yaqıya. Ol o'limnen qayta tirilipti, sonlıqtan da usınday ka'ramatlar islemekte, – dedi.
3 Bunnan burın Hirod o'z inisi Filiptin' hayalı Hirodiya sebepli Yaqıyanı uslap alıp baylatıp, qamatıp taslag'an edi.
4 O'ytkeni Yaqıya og'an: «Onı hayal qılıp alıwın' nızamg'a tuwrı kelmeydi», – degen edi.
5 Hirod Yaqıyanı o'ltirmekshi de bolıp edi, biraq xalıqtan qorqtı. Sebebi xalıq Yaqıyanı payg'ambar dep sanaytug'ın edi.
6 Al Hirod tuwılg'an ku'nin toylag'anda, Hirodiyanın' qızı jıynalg'an qonaqlardın' aldında oyıng'a tu'sip, Hirodtın' kewlinen shıqtı.
7 Sonın' ushın ol qız ne tilese de bermekshi bolıp, wa'de berip, ant ishti.
8 Qız anasının' ken'esi boyınsha: – Shomıldırıwshı Yaqıyanın' basın aldırıp, mag'an ha'zir tabaqqa salıp berin', – dedi.
9 Patsha bug'an qıynalsa da, o'zi ant ishkenlikten ha'm qonaqları sebepli, qızg'a sorag'anın beriwdi buyırdı.
10 Solay etip, patsha adam jiberip, qamaqta Yaqıyanın' basın kestirdi.
11 Tabaqqa salıp a'kelingen bas qızg'a berildi. Qız onı anasına aparıp berdi.
12 Yaqıyanın' sha'kirtleri kelip, onın' denesin alıp ketip jerledi. Sonnan son' barıp, İysag'a xabarladı.
13 İysa bunı esitkennen keyin qayıqqa minip, elsiz bir jerge jalg'ız ketip qaldı. Bul tuwralı esitken xalıq o'z qalalarınan shıg'ıp, piyadalap Onın' izine erdi.
14 İysa qayıqtan tu'skende sonshama xalıqtı ko'rdi, olarg'a janı ashıp, awırıwlarına shıpa berdi.
15 Kesh bolg'anda sha'kirtleri qasına kelip, Og'an: – Bul – bir elsiz jer, ku'n de kesh boldı. Xalıqtı tarqatıp jiber, olar awıllarg'a barıp, o'zlerine awqat satıp alsın, – dedi.
16 Biraq İysa: – Olar ketpewi kerek, olarg'a sizler awqat berin'ler, – dedi.
17 – Bizlerde tek bes nan menen eki balıq g'ana bar, – dedi olar.
18 İysa: – Olardı bul jerge, Mag'an alıp kelin'ler, – dedi.
19 Son'ınan xalıqqa sho'pli jerge otırıwdı buyırdı da, bes nan menen eki balıqtı alıp, aspang'a qarap Qudayg'a shu'kirlik etti. Nanlardı sındırıp, sha'kirtlerine berdi, olar xalıqqa u'lestirdi.
20 Ha'mmesi jep toydı, awısqan bo'leklerin jıynap alıp, u'lken on eki sebet toltırdı.
21 Al jegenler hayal ha'm balalardan basqa bes mın'day adam edi.
22 Bunnan son' da'rhal İysa sha'kirtlerine qayıqqa miniwdi ha'm O'zinen burın arg'ı jag'ag'a ketiwdi buyırdı. Al O'zi xalıqtı tarqatıp jiberdi.
23 Xalıqtı tarqatıp jibergennen son', İysa duwa etiw ushın jalg'ız O'zi tawg'a shıqtı, keshte de sol jerde jalg'ız qaldı.
24 Al sol waqıtta ten'izdin' jag'asınan uzaqlasqan qayıqtı tolqınlar soqqılay basladı, o'ytkeni ku'shli samal qayıqqa qarsı esip tur edi.
25 Erte tan'da İysa ten'izdin' u'sti menen ju'rip, olardın' qasına bardı.
26 Sha'kirtleri ten'izdin' u'sti menen kiyatırg'an Onı ko'rgende za'rreleri ushıp: – Bul a'rwaq, – dep qattı qorqıp baqırıstı.
27 Biraq İysa olarg'a da'rriw: – Jigerlenin'ler! Bul Men-g'o, qorqpan'lar, – dedi.
28 Petr Og'an juwap berip: – İyem! Eger bul Sen bolsan', mag'an suwdın' u'sti menen Senin' qasın'a ju'rip barıwdı buyır, – dedi.
29 İysa: – Kel, – dedi. Petr qayıqtan tu'sip, İysag'a qaray suwdın' u'sti menen ju'rip ketti.
30 Biraq ol samaldın' ku'shli ekenin ko'rgende qorqıp ketip, suwg'a bata baslag'anda: – İyem! Meni qutqar! – dep baqırdı.
31 İysa da'rriw qolın sozıp, onı tartıp aldı da, og'an: – Ha'y, isenimi az! Sen nege gu'manlandın'? – dedi.
32 Olar qayıqqa mingende, samal tınıp qaldı.
33 Qayıqtag'ı sha'kirtleri İysanın' ayag'ına jıg'ılıp: – Sen shınında da, Qudaydın' Ulısan'! – desti.
34 Olar ten'izdin' arg'ı jag'asına o'tip, Genesaret jerine kelip toqtadı.
35 Sol jerdin' turg'ınları İysanı tanıp, pu'tkil do'gerekke xabarladı ha'm awırg'an adamlardın' ha'mmesin Og'an alıp keldi.
36 Olar İysadan tek kiyiminin' shetine g'ana qol tiygiziwge ruxsat soradı. Qol tiygizgenlerdin' ha'mmesi shıpa taptı.

Matta 15
1 Sonda İysanın' qasına Erusalimnen pariseyler menen diniy mug'allimler kelip, Og'an:
2 – Ne ushın Senin' sha'kirtlerin' ata-babalardan qalg'an da'stu'rlerdi buzıp ju'r? Olar nan jewden aldın qolların juwmaydı-g'o, – dedi.
3 İysa olarg'a juwap berip, bılay dedi: – Sizler ne ushın da'stu'rlerin'iz sebepli Qudaydın' buyrıg'ın buzasızlar?
4 Sebebi Quday: «Ata-anan'dı sıyla» ha'm: «Kim de kim a'kesine yamasa anasına jaman so'z aytsa, ol o'ltirilsin» dep buyrıq bergen.
5 Al sizler: «Kim de kim a'kesine yamasa anasına: „Sizlerge beretug'ınımdı Quday jolına qurban etip bag'ıshlayman“, dese,
6 ol a'kesin yamasa anasın sıylamasa da boladı», – deysizler. Solay etip, da'stu'rlerin'iz sebepli, sizler Qudaydın' so'zin biykar etip atırsızlar.
7 Ha'y, eki ju'zliler! İyshaya payg'ambar sizler tuwralı aldın ala durıs aytqan:
8 «Bul xalıq sıylar Meni tili menen, Al kewilleri tur Mennen alıs.
9 Olar Mag'an bosqa sıyınıp, Adam oylap tapqan parızlardı u'yreter».
10 Son'ınan İysa xalıqtı shaqırıp alıp, olarg'a: – Tın'lap, tu'sinip alın'lar:
11 adamdı onın' awzına engen na'rse emes, al awzınan shıqqan na'rse haramlaydı, – dedi.
12 Sonda Onın' sha'kirtleri qasına kelip, Onnan: – Bul so'zdi esitkende, pariseylerdin' ashıwlanıp qalg'anın bildin' be? – dep soradı.
13 İysa olarg'a: – Aspandag'ı A'kem ekpegen ha'r bir o'simlik tu'p-tamırı menen julıp taslanadı.
14 Olardı qoyın'lar. Olar – soqırlardın' soqır jetelewshileri. Eger soqırdı soqır jetelese, ekewi de shuqırg'a qulap tu'sedi, – dedi.
15 Petr Og'an: – Bul tımsaldı bizlerge tu'sindirip ber, – dedi.
16 İysa olarg'a: – Sizler ele tu'sinbey tursızlar ma?
17 Awızg'a engennin' ha'mmesi qarıng'a baratug'ının, onnan son' sırtqa shıg'ıp qalatug'ının tu'sinbeysizler me?
18 Awızdan shıqqan kewilden shıg'adı. Adamdı haramlaytug'ın usı.
19 O'ytkeni jamanlıq oylaw, adam o'ltiriw, neke hadallıg'ın buzıw, buzıq bolıw, urlıq islew, jalg'an gu'walıq beriw ha'm masqaralaw kewilden shıg'adı.
20 Adamdı haramlaytug'ın usılar. Al qol juwmay awqat ishiw adamdı haramlamaydı, – dedi.
21 İysa sol jerden shıg'ıp, Tir ha'm Sidon u'lkesine ketti.
22 Sol u'lkelerden kananlı bir hayal kelip, Og'an: – İyem, Dawıttın' Urpag'ı, mag'an rehim ete go'r! Menin' qızımdı jin urıp, qattı qıynalıp atır, – dep baqırdı.
23 Biraq İysa og'an hesh na'rse aytpadı. Sonda sha'kirtleri qasına kelip, Onnan: – Onı jiber, izimizden baqırıp kiyatır-g'o, – dep o'tindi.
24 İysa: – Men tek İzraildın' jog'alg'an qoylarına jiberilgenmen, – dep juwap qaytardı.
25 Sonda hayal kelip, Onın' ayag'ına jıg'ıldı da: – İyem! Mag'an ja'rdem ete go'r! – dep jalındı.
26 İysa og'an juwap berip: – Balalardın' nanın alıp, iytlerge taslaw durıs emes, – dedi.
27 Hayal: – Awa, İyem, solay. Biraq iytler de xojayınlarının' dasturxanınan tu'sken usaqlardı jeydi-g'o, – dedi.
28 Sonda İysa og'an: – Ha'y, hayal, senin' isenimin' ku'shli eken, tilegenin' bolsın, – dedi. Onın' qızı sol waqıtta-aq jazılıp ketti.
29 İysa sol jerden ketip, Galila ten'izine keldi ha'm tawg'a shıg'ıp otırdı.
30 Sonda Onın' qasına ko'p xalıq jıynalıp qaldı. Olar o'zleri menen birge aqsaqlardı, soqırlardı, mayıplardı, gu'n'eleklerdi ha'm basqa da awırıw adamlardı İysanın' aldına alıp keldi. İysa olarg'a shıpa berdi.
31 Solay etip, gu'n'eleklerdin' tilleri shıg'ıp, mayıplardın' jazılıp, aqsaq bolg'anlardın' ju'rip, soqırlardın' ko'zleri ashılıp ketkenligin ko'rgen xalıq an'-tan' bolısıp, İzraildın' Qudayına alg'ıs ayttı.
32 İysa sha'kirtlerin janına shaqırıp alıp, olarg'a: – Xalıqqa janım ashıp tur. Olar u'sh ku'nnen beri qasımda bolıp, jeytug'ın hesh na'rsesi joq. Olardı ash halında jibergim kelmeydi, sebebi jolda ha'lsirep qalıwı mu'mkin, – dedi.
33 Sha'kirtleri: – Usınshama xalıqtı toyg'ıza alarlıqtay, bir elsiz dalada nandı qayaqtan tabamız? – desti.
34 İysa olardan: – Neshe nanın'ız bar? – dep soradı. Olar: – Jetew, ja'ne bir neshe kishi balıq ta bar, – dep juwap berdi.
35 Son'ınan İysa xalıqqa jerge otırıwdı buyırdı.
36 Jeti nandı ha'm balıqlardı alıp, Qudayg'a shu'kirlik etti. Olardı sındırıp, sha'kirtlerine berdi, olar xalıqqa u'lestirdi.
37 Olardın' ha'mmesi jep toydı. Awısqan bo'leklerin jıynap alıp, u'lken jeti sebet toltırdı.
38 Jegenler hayal ha'm balalardan basqa to'rt mın' adam edi.
39 Sonnan son', İysa xalıqtı tarqatıp jiberdi de, qayıqqa minip, Magdala do'geregine ketti.

Matta 16
1 Pariseyler menen saddukeyler İysag'a keldi de, Onı sınamaqshı bolıp, aspannan ka'ramatlı belgi ko'rsetiwin soradı.
2 İysa olarg'a juwap qaytarıp: – Keshte sizler: «Erten' ku'n ashıq boladı, aspan qızg'ısh-g'o», – deysizler.
3 Al tan' azannan: «Bu'gin jawın-shashın boladı, aspan qızıl ha'm tu'nergen», – deysizler. Sizler nege aspannın' rayın ayıra alsan'lar da, zamannın' belgilerin ayıra almaysızlar?
4 Jaman ha'm opasız a'wlad bir ka'ramatlı belgi talap etedi. Biraq og'an Yunustın' belgisinen basqası ko'rsetilmeydi, – dedi. Son' olardı qaldırıp, sol jerden ketip qaldı.
5 İysanın' sha'kirtleri arg'ı jag'ag'a o'tkende, nan a'keliwdi umıtıp ketken edi.
6 İysa olarg'a: – Abaylan'lar, pariseylerdin' ha'm saddukeylerdin' ashıtqılarınan saq bolın'lar! – dedi.
7 Sonda olar: – Nan a'kelmegenimiz ushın solay dep atırg'an shıg'ar, – dep o'z ara aytısa basladı.
8 İysa bunı bilip, olarg'a: – Ha'y, isenimi azlar, sizler nege o'z ara nan a'kelmegenin'izdi aytısıp tursızlar?
9 Ele de tu'sinbedin'ler me? Bes nan bes mın' adamg'a jetip, awısqanın jıynag'anın'ızda neshe sebet toltırg'anın'ız esin'izde joq pa?
10 Ja'ne de jeti nan to'rt mın' adamg'a jetip, awısqanın jıynag'anın'ızda neshe sebet toltırg'anın'ız esin'izde joq pa?
11 Menin' sizlerge nan haqqında aytpag'anımdı nege tu'sinbeysizler? Pariseylerdin' ha'm saddukeylerdin' ashıtqılarınan saq bolın'lar, – dedi.
12 Olar sonda g'ana Onın' nannın' ashıtqısınan emes, al pariseylerdin' ha'm saddukeylerdin' ta'liymatlarınan saq bolıwdı aytqanlıg'ın tu'sindi.
13 İysa Filip Kesariyasındag'ı u'lkege kelgende, O'z sha'kirtlerinen: – Adamlar Meni, Adam Ulın kim dep sanaydı? – dep soradı.
14 Olar: – Geybirewleri Shomıldırıwshı Yaqıya, geybirewleri İliyas, al bazıları Eremiya yamasa payg'ambarlardın' biri dep sanaydı, – dedi.
15 İysa olarg'a: – Al sizler Meni kim dep sanaysızlar? – dedi.
16 Simon Petr juwap qaytarıp: – Sen – Masixsan', tiri Qudaydın' Ulısan', – dedi.
17 İysa og'an: – Yunustın' ulı Simon, sen baxıtlısan'! Sag'an bunı adam balası emes, al aspandag'ı A'kem ashıp bildirdi.
18 Sag'an Menin' aytatug'ınım mınaw: sen – Petrsen', Men mına tastın' u'stine O'z ja'ma'a'timdi ornataman, onı dozaqtın' ku'shleri de jen'e almaydı.
19 Sag'an Aspan Patshalıg'ının' giltlerin beremen. Sen jer betinde neni baylasan', sol aspanda da baylanadı, ja'ne de, sen jer betinde neni sheshsen', sol aspanda da sheshiledi, – dep juwap berdi.
20 Sonnan son', İysa sha'kirtlerine O'zinin' Masix ekenligin hesh kimge aytpawların buyırdı.
21 Sol waqıttan baslap İysa O'zinin' Erusalimge barıp, aqsaqallar, bas ruwxaniyler ha'm diniy mug'allimler ta'repinen ko'p azap shegiwi ha'm o'ltiriliwi, biraq u'shinshi ku'ni qayta tiriliwi tiyis ekenligin sha'kirtlerine bildire basladı.
22 Petr İysanı shetke shaqırıp alıp, Og'an: – Quday saqlasın, İyem! Sag'an bunday bola ko'rmesin! – dep qarsı so'yley basladı.
23 İysa burılıp, Petrge: – Joq bol ko'zimnen, shaytan! Sen Mag'an kesent berip atırsan'. Sen Qudaydın' emes, al adamnın' islerin oylap tursan', – dedi.
24 Sonda İysa O'z sha'kirtlerine: – Kim de kim Mag'an ergisi kelse, o'zinen keshsin ha'm o'z atanaq ag'ashın arqalap, Menin' izime ersin.
25 O'ytkeni kim de kim o'z janın saqlamaqshı bolsa, onı jog'altadı. Al kim de kim o'z janın Men ushın jog'altsa, onı tawıp aladı.
26 Adam pu'tkil du'nyanı iyelep alıp, biraq o'z janın jog'altsa, bunnan og'an ne payda? Ol o'z janı ushın qanday to'lem bere aladı?
27 Adam Ulı A'kesinin' saltanatında O'z perishteleri menen birge keledi. Sonda Ol ha'r kimge islegen islerine qaray qaytaradı.
28 Sizlerge shının aytıp turman: usı jerde turg'anlardın' geybirewleri Adam Ulının' O'z Patshalıg'ında keliwin ko'rmegenshe, o'lmeydi, – dedi.

Matta 17
1 Aradan altı ku'n o'tkennen son', İysa tek Petrdi, Yaqıptı ha'm onın' inisi Yuxandı qasına alıp, olardı bir biyik tawg'a ertip shıqtı.
2 Sonda olardın' aldında İysanın' tu'r-tu'si o'zgerdi: Onın' ju'zi quyashtay jarqıradı, kiyimleri jarıq sıyaqlı appaq boldı.
3 Sol waqıtta birden olarg'a İysa menen so'ylesip turg'an Muwsa ha'm İliyas payg'ambarlar ko'rindi.
4 Sonda Petr İysag'a: – İyem, bizin' bul jerde bolg'anımız qanday jaqsı! Eger qa'lesen', men bul jerge u'sh qos quraman: birewin Sag'an, birewin Muwsag'a, birewin İliyasqa, – dedi.
5 Ol ele so'ylep turg'anda, bir jarıq bult olardı qapladı. Bulttan: – Bul – Menin' su'yikli Ulım, Men Og'an ırzaman. Onın' aytqanın tın'lan'lar! – degen saza esitildi.
6 Bunı esitken waqıtta sha'kirtleri qattı qorqısıp, bet-a'lpetinen jerge jıg'ıldı.
7 Biraq İysa jaqınlap kelip, olarg'a qolın tiygizdi de: – Turın'lar, qorqpan'lar! – dedi.
8 Olar ko'zlerin ashıp joqarıg'a qarag'anda, İysadan basqa hesh kimdi ko'rmedi.
9 Tawdan to'men tu'sip baratırg'anda, İysa olarg'a: – Adam Ulı o'limnen qayta tirilmesinen burın, bul ko'rgenlerin'izdi hesh kimge aytpan'lar! – dep buyırdı.
10 Sonda olar: – Nege diniy mug'allimler aldı menen İliyas keliwi sha'rt deydi? – dep soradı.
11 İysa olarg'a: – Durıs, aldı menen İliyas kelip ha'mmesin du'zetedi.
12 Al Menin' sizlerge aytatug'ınım: İliyas a'lle qashan kelgen edi, biraq onı adamlar tanımadı ha'm og'an qa'legenin isledi. Adam Ulı da olardan solay azap shegedi, – dep juwap berdi.
13 Sonda sha'kirtleri İysanın' Shomıldırıwshı Yaqıya haqqında aytıp turg'anın tu'sindi.
14 Olar xalıqtın' janına kelgende, bir adam İysag'a jaqınlap, Onın' aldında dize bu'kti de:
15 – İyem, menin' ulıma rehim ete go'r. Ol qoyanshıq bolıp awırıp, qattı azap shegip atır, jiyi-jiyi otqa da, suwg'a da jıg'ıladı.
16 Men onı Senin' sha'kirtlerin'e a'kelgen edim, biraq olar shıpa bere almadı, – dedi.
17 İysa juwap qaytarıp: – Ha'y, isenbeytug'ın, adasqan a'wlad! Men qashang'a deyin sizler menen birge bolaman? Qashang'a deyin sizlerge shıdayman? Onı Mag'an, bul jerge a'kelin'ler, – dedi.
18 İysa jinge buyrıq bergende, ol baladan shıg'ıp ketti ha'm bala sol waqıtta-aq shıpa taptı.
19 Sonda sha'kirtleri İysag'a awlaqta kelip: – Bizler nege jindi quwıp shıg'ara almadıq? – dep soradı.
20 İysa olarg'a: – İsenimin'iz az bolg'anlıqtan. Men sizlerge shının aytıp turman: eger isenimin'iz qıshqıl tuqımınday g'ana bolsa da, bul tawg'a: «Usı jerden ana jerge ko'sh!» desen'ler, ol ko'shedi. Sizlerdin' qolın'ızdan kelmeytug'ın hesh na'rse bolmaydı, – dedi.
22 Sha'kirtlerinin' ha'mmesi Galilada bolg'anda, İysa olarg'a: – Adam Ulı adamlardın' qolına uslap beriledi.
23 Olar Onı o'ltiredi, biraq Ol u'shinshi ku'ni qayta tiriledi, – dedi. Bug'an olar qattı qapa boldı.
24 Olar Kaparnahumg'a kelgende, eki draxmalıq İbadatxana salıg'ın jıynawshılar Petrdin' janına kelip, onnan: – Sizlerdin' Ustazın'ız İbadatxana salıg'ın to'lemey me eken? – dep soradı.
25 Petr: – Awa, to'leydi, – dedi. Ol u'yge kelgende, İysa onnan burın: – Simon, sen qalay oylaysan'? Jer betinin' patshaları bajılar menen salıqtı kimlerden aladı? O'z balalarınan ba yamasa basqa adamlardan ba? – dep soradı.
26 Petr: – Basqa adamlardan, – dedi. İysa: – Olay bolsa, patshanın' balaları salıq to'lewden azat.
27 Biraq, olardı tu'sinbewshilikke salmawımız ushın, ten'izge bar da, qarmaq salıp, en' birinshi ilingen balıqtı al. Onın' awzın ashsan', to'rt draxmalıq bir gu'mis ten'geni tabasan'. Onı alıp, Menin' menen o'zin' ushın olarg'a to'le, – dedi.

Matta 18
1 Sol waqıtta sha'kirtleri İysanın' janına kelip: – Aspan Patshalıg'ında en' ullı kim? – dep soradı.
2 İysa bir balanı shaqırıp alıp, onı olardın' ortasına turg'ızıp qoyıp bılay dedi:
3 – Sizlerge shının aytıp turman: kewillerin'izdi o'zgertip, balalar sıyaqlı bolmasan'lar, Aspan Patshalıg'ına kire almaysızlar.
4 Solay etip, kim de kim o'zin usı bala sıyaqlı pa's tutsa, sol Aspan Patshalıg'ında en' ullı boladı.
5 Al kim de kim mınaday bir balanı Menin' atım ushın qabıl etse, onın' Meni qabıl etkeni boladı.
6 Biraq kim de kim Mag'an isenip turg'an mına kishkenelerdin' birewin azg'ırsa, onın' moynına u'lken digirman tası baylanıp, teren' ten'izdin' tu'bine batırılg'anı og'an jaqsıraq bolar edi.
7 Adamlardı azg'ırıwshı na'rseler sebepli, du'nya ha'siret shegedi! Azg'ırıwshı na'rselerdin' bolıwı so'zsiz, biraq azg'ırıw kim arqalı kelse, sol adam ha'siret shegedi!
8 Eger seni qolın' yamasa ayag'ın' azg'ırsa, onı shawıp tasla. Eki qolın' menen yamasa eki ayag'ın' menen ma'n'gilik otqa taslang'anın'nan go're, bir qolın' yamasa ayag'ın' menen o'mirge eriskenin' o'zin'e jaqsıraq.
9 Eger seni ko'zin' azg'ırsa, onı oyıp tasla. Eki ko'zin' menen dozaq otına taslang'anın'nan go're, jalg'ız ko'zin' menen o'mirge eriskenin' o'zin'e jaqsıraq.
10 Abaylan'lar, mına kishkenelerdin' hesh qaysısın da kemsitiwshi bolman'lar! Sebebi sizlerge aytatug'ınım: olardın' aspandag'ı perishteleri aspandag'ı A'kemnin' ju'zin ha'mme waqıt ko'rip turadı.
12 – Sizler qalay oylaysızlar? Eger birewdin' ju'z qoyı bolıp, onın' birewi joytılıp ketse, ol toqsan tog'ız qoyın tawda qaldırıp, joytılg'an bir qoyın izlemes pe edi?
13 Sizlerge shının aytıp turman: eger onı tawıp alsa, joytılmag'an toqsan tog'ız qoyınan go're, tawıp alg'an jalg'ız qoyına ko'birek quwanadı.
14 Sol sıyaqlı, sizlerdin' aspandag'ı A'ken'iz mına kishkenelerdin' birewinin' de joytılıwın qa'lemeydi.
15 – Eger tuwısqanın' sag'an qarsı gu'na islese, og'an bar da, awlaqta so'ylesip, ayıbın betine ashıq ayt. Eger ol so'zin'di tın'lasa, onda tuwısqanın'dı o'zin'e qaytarıp alg'anın' boladı.
16 Eger ol so'zin'di tın'lamasa, o'zin' menen birge bir yamasa eki adamdı ertip og'an bar, o'ytkeni aytılg'an barlıq so'zlerin'e eki yamasa u'sh gu'wa bolıwı tiyis.
17 Eger olardın' da so'zin tın'lag'ısı kelmese, onda iseniwshiler ja'ma'a'tine ayt. Al iseniwshiler ja'ma'a'tin de tın'lag'ısı kelmese, onda onı butqa tabınıwshı ha'm salıqshı dep sana.
18 Sizlerge shının aytıp turman: sizler jer betinde neni baylasan'ız, sol aspanda da baylanadı, ja'ne de, sizler jer betinde neni sheshsen'iz, sol aspanda da sheshiledi.
19 Sizlerge ja'ne shının aytaman: jer betinde sizlerdin' ekewin'iz kelisip ne sorasan'ız, aspandag'ı A'kem sonı beredi.
20 Sebebi qay jerde eki yamasa u'sh adam Menin' atım menen jıynalsa, Men olar menen birgemen.
21 Sonda Petr İysag'a kelip: – İyem, mag'an qarsı gu'na islegen tuwısqanıma neshe ret keshirim bersem boladı? Jeti retke deyin be? – dep soradı.
22 İysa og'an: – Sag'an jeti retke deyin emes, al jetpis jerdegi jeti retke deyin keshirim et, deymen.
23 Solay etip, Aspan Patshalıg'ı o'z xızmetshileri menen qarızın esaplasqısı kelgen bir patshag'a uqsaydı.
24 Ol esaplasa baslag'anda, onın' aldına onnan on mın' talant qarızdar bolg'an birewdi alıp kelipti.
25 Biraq ol qarızın to'ley almaytug'ın bolg'anlıqtan, patsha og'an onın' o'zi menen qosıp hayalın, balaların ha'm barlıq mal-mu'lkin satıp, qarızın to'lewdi buyırıptı.
26 Sonda xızmetshi onın' ayag'ına jıg'ılıp: «Taqsır, shıdap turın', men barlıq qarızımdı to'leymen!» – dep jalınıptı.
27 Xızmetshige janı ashıg'an patsha onı bosatıp, qarızınan keshipti.
28 Al xızmetshi sırtqa shıg'ıp, o'zine ju'z dinar qarızdar bolg'an bir xızmetshi joldasın ushıratıp: «Mag'an beretug'ın qarızın'dı ber», – dep onı buwındıra baslaptı.
29 Sonda onın' joldası ayag'ına jıg'ılıp: «Shıdap tur, men qarızımdı to'leymen», – dep jalınıptı.
30 Biraq ol joldasının' so'zin tın'lamay, o'zine beretug'ın qarızın to'lemegenshe, onı qamattırıp taslaptı.
31 Onın' basqa xızmetshi joldasları bul waqıyanı ko'rip, qattı qapa bolıptı ha'm patshag'a barıp, bolg'an istin' ba'rin aytıp beripti.
32 Sonda patsha onı shaqırtıp alıp, og'an: «Ha'y, jawız xızmetshi! Sen mag'an jalıng'anın' sebepli g'ana barlıq qarızın'nan keshken edim.
33 Menin' sag'an rehim etkenimdey, senin' de o'z joldasın'a rehim etiwin' tiyis emes pe edi?» – depti.
34 Patsha qa'ha'rlenip, o'zine beriletug'ın qarızdın' ba'rin to'lep bolmag'ansha, onı jazalawshılardın' qolına tapsırıptı.
35 Eger sizlerdin' ha'r birin'iz tuwısqanın'ızdın' gu'nasın shın kewlin'izden keshirmesen'ler, Menin' aspandag'ı A'kem de sizlerge solay isleydi, – dedi.

Matta 19
1 İysa usı so'zlerdi aytıp bolg'annan son' Galiladan jolg'a shıg'ıp, İordannın' arg'ı jag'asındag'ı Yahudiya u'lkesine bardı.
2 Onın' izine ko'p xalıq erdi, Ol sol jerde olarg'a shıpa berdi.
3 İysanın' qasına pariseyler kelip, Onı sınap ko'riw ushın: – Er adamnın' ha'r qıylı sebep penen hayalınan ajırasıwı nızamg'a tuwrı kele me? – dep Onnan soradı.
4 İysa olarg'a juwap qaytarıp bılay dedi: – Jaratıwshı en' basta olardı erkek ha'm hayal qılıp jaratqanın sizler oqımag'ansızlar ma?
5 Ja'ne Ol bılay degen: «Sonlıqtan er adam ata-anasın qaldırıp, o'z hayalına qosıladı ha'm ekewi bir dene boladı».
6 Solay etip, olar endi eki emes, al bir dene boladı. Sol sebepli, Quday qosqanlardı adam ajıratpasın.
7 Olar İysag'a: – Sonda nege Muwsa payg'ambar er adamnın' hayalına talaq xat berip ajırasıwın buyırg'an? – dedi.
8 İysa olarg'a: – Muwsa sizler tas bawır bolg'anlıqtan, hayalların'ız benen ajırasıwg'a ruxsat bergen. Biraq basta olay emes edi.
9 Menin' sizlerge aytatug'ınım: kim de kim o'z hayalı menen nekege hadalsızlıg'ınan basqa sebep penen ajırasıp, basqa hayal alsa, ol neke hadallıg'ın buzg'an boladı, – dedi.
10 Sonda İysanın' sha'kirtleri Og'an: – Eger er adamnın' hayalına degen wazıypası usınday bolsa, onda u'ylenbegennin' o'zi jaqsıraq-g'o, – dedi.
11 İysa olarg'a: – Bunı ha'r bir adam qabıl ete almaydı, biraq kimge Qudaydan berilse, sol g'ana qabıl ete aladı.
12 O'ytkeni u'ylenbeytug'ın ha'r tu'rli adamlar bar: geybirewleri aqta bolıp tuwıladı, geybirewlerin adamlar aqta qılıp taslaydı, al bazıları Aspan Patshalıg'ına xızmet etiw ushın o'z erki menen u'yleniwden bas tartadı. Kim bul so'zdi qabıl ete alsa, sol qabıl etsin, – dedi.
13 Sol waqıtta adamlar İysag'a olardın' u'stine qolın qoyıp duwa etsin dep, balaların alıp keldi. Al sha'kirtler olarg'a keyidi.
14 Biraq İysa: – Balalardın' Mag'an keliwine ruxsat berin'ler, olarg'a tosqınlıq jasaman'lar. Sebebi Aspan Patshalıg'ı usındaylardiki, – dedi.
15 Son'ınan Ol balalardın' u'stine qolın qoyıp duwa etti de, sol jerden ketip qaldı.
16 Sonda bir jigit İysadan: – Ustaz! Ma'n'gilik o'mirge iye bolıwım ushın qanday iygilikli isler islewim kerek? – dep soradı.
17 İysa og'an: – Sen nege Mennen iygilik haqqında soradın'? Tek Quday g'ana iygilikli-g'o. Al ma'n'gilik o'mirge eriskin' kelse, Onın' buyrıqların orınla, – dedi.
18 Jigit İysadan: – Qanday buyrıqlardı? – dep soradı. İysa: – «Adam o'ltirme, neke hadallıg'ın buzba, urlıq isleme, jalg'an gu'walıq berme,
19 ata-anan'dı hu'rmetle ha'm o'zin'di su'ygenin' sıyaqlı, janın'dag'ı adamdı da su'y! », – dedi.
20 Jas jigit Og'an: – Men bulardın' ha'mmesin orınlap kiyatırman, ja'ne ne jetispeydi? – dedi.
21 İysa og'an: – Eger minsiz bolg'ın' kelse, barıp barlıq mal-mu'lkin'di satıp, aqshasın jarlılarg'a ber. Sonda senin' g'a'ziynen' aspanda boladı. Son'ınan kelip, Menin' izime er, – dedi.
22 Bul so'zlerdi esitken jas jigit qapa bolıp, sol jerden ketip qaldı. O'ytkeni onın' baylıg'ı ko'p edi.
23 İysa O'z sha'kirtlerine: – Sizlerge shının aytıp turman: bay adamnın' Aspan Patshalıg'ına kiriwi qıyın.
24 Tag'ı sizlerge aytatug'ınım: bay adamnın' Quday Patshalıg'ına kiriwinen go're, tu'yege iynenin' ko'zinen o'tiw an'satıraq, – dedi.
25 Bunı esitken sha'kirtleri qattı tan' qalısıp: – Olay bolsa, kim qutqarıla aladı? – dep soradı.
26 Al İysa olarg'a qarap: – Bul adamlardın' qolınan kelmeydi, biraq Quday ushın mu'mkin emes na'rse joq, – dedi.
27 Sonda Petr juwap qaytarıp, Og'an: – Minekey, bizler ha'mme na'rsemizdi taslap, Senin' izin'e erdik. Bizler nege erisemiz? – dedi.
28 İysa olarg'a: – Sizlerge shının aytıp turman: du'nya jan'alang'annan son', Adam Ulı O'zinin' saltanatlı taxtına otırg'anda, Menin' izime erip ju'rgen sizler de on eki taxtqa otırıp, İzrail xalqının' on eki urıwın hu'kim etesizler.
29 Sonda Menin' atım ushın o'z u'ylerin, ya ag'a-inilerin, ya apa-qarındasların, ya ata-anasın, ya balaların, ya jer-mu'lkin taslap shıqqan ha'r kim ju'z ese artıg'ı menen aladı ha'm ma'n'gilik o'mirge iye boladı.
30 Biraq birinshilerdin' ko'bisi son'g'ılar, son'g'ılardın' ko'bisi birinshiler boladı, – dedi.

Matta 20
1 İysa ja'ne bılay dedi: – Aspan Patshalıg'ı o'zinin' ju'zim bag'ına jumısshılardı jallap alıw ushın tan' azanda shıqqan u'y iyesine uqsaydı.
2 Ol jumısshılar menen ku'nine bir dinar to'lewge kelisip, olardı o'zinin' ju'zim bag'ına jiberipti.
3 Saat tog'ızlar shamasında shıg'ıp, bazarda jumıssız turg'an adamlardı ko'rip,
4 olarg'a: – Sizler de menin' ju'zim bag'ıma barın'lar, men sizlerge tiyisli haqıların'ızdı beremen, – degende, olar barıptı.
5 Ol saat on ekiler shamasında da, tu'sten keyin u'shler shamasında da shıg'ıp, tag'ı usılay islepti.
6 Keshki besler shamasında da shıg'ıp, ele jumıssız turg'an basqa adamlardı ko'rip, olarg'a: «Nege bul jerde ku'n boyı jumıssız tursızlar?» – dep soraptı.
7 Olar: «Sebebi bizlerdi hesh kim jallap alg'an joq», – dep juwap beripti. Ol: «Sizler de menin' ju'zim bag'ıma barıp, miynet etin'ler», – depti.
8 Ku'n kesh bolg'anda, bag'dın' iyesi o'zinin' basqarıwshı xızmetkerine: «Jumısshılardı shaqırıp alıp, miynet haqıların ber. En' son'g'ı kelgenlerinen baslap, en' aldın'g'ı kelgenleri menen juwmaqla», – depti.
9 Sonda keshki besler shamasında kelgenler bir dinardan alıptı.
10 Al en' aldı menen kelgenler: «Bizler ko'birek alarmız», – dep oylaptı, biraq olar da bir dinardan alıptı.
11 İs haqıların alg'an olar u'y iyesine ton'qıldap:
12 «Mına en' son'ında kelgenler bir saat g'ana jumıs isledi. Al siz olardı ku'ni boyı azaplanıp, ıssıg'a ku'yip jumıs islegen bizler menen ten' ettin'iz», – depti.
13 Biraq bag'dın' iyesi juwap qaytarıp, olardın' birewine: «Ha'y, dostım, men sag'an a'dilsizlik etip turg'an joqpan. Sen menin' menen bir dinarg'a kelisken joq pa edin'?
14 Haqın'dı alıp, jo'nin'e ket. Men mına son'g'ı adamg'a da sag'an bergenimdey bergim keledi.
15 Menin' o'z aqsham menen qa'legenimdi islewime erkim joq pa? Menin' saqıylıg'ıma ishi tarlıq qılıp tursan' ba?» – depti.
16 Solay etip, son'g'ılar birinshiler, birinshiler son'g'ılar boladı.
17 Erusalimge baratırg'anda, İysa jolda on eki sha'kirtin awlaqta shaqırıp alıp, olarg'a:
18 – Minekey, bizler endi Erusalimge qaray ko'terilip baratırmız. Sol jerde Adam Ulı bas ruwxaniyler menen diniy mug'allimlerdin' qolına uslap beriledi. Olar Onı o'limge hu'kim etip,
19 Onı masqaralaw, sabaw, atanaq ag'ashqa shegelep taslaw ushın, basqa millet adamlarına uslap beredi. Biraq Ol u'shinshi ku'ni qayta tiriledi, – dedi.
20 Sol waqıtta Zebedeydin' ullarının' anası ulları menen İysanın' qasına keldi. Onın' ayag'ına jıg'ılıp, bir na'rse soramaqshı boldı.
21 İysa onnan: – Tilegin' ne? – dep soradı. Hayal Og'an: – O'z patshalıg'ın'da usı eki ulımnın' birewin on' jag'ın'a, ekinshisin sol jag'ın'a otırg'ızıwdı wa'de et, – dedi.
22 Al İysa juwap qaytarıp: – Sizler ne sorap turg'anın'ızdı bilmeysizler. Sizler Men ishetug'ın azap kesesinen ishe alasızlar ma? – dedi. Olar: – Awa, ishe alamız, – dedi.
23 İysa olarg'a: – Menin' kesemnen ishesizler. Biraq, O'zimnin' on' jag'ım menen sol jag'ıma otırg'ızıw Menin' erkimde emes. A'kem kimlerge arnag'an bolsa, solar otıradı, – dedi.
24 Bunı esitken on sha'kirti ag'alı-inili ekewine ashıwlanıp qaldı.
25 Biraq İysa olardı qasına shaqırıp alıp, bılay dedi: – Basqa milletler arasında hu'kimdarları xalıqqa zulımlıq etip, basshıları u'stemlik penen basqaratug'ının sizler bilesizler.
26 Biraq, sizlerdin' aran'ızda bunday bolmasın. Aran'ızda kim ullı bolg'ısı kelse, sol sizlerge xızmetshi bolıwı sha'rt.
27 Aran'ızda kim birinshi bolg'ısı kelse, sol sizlerge qul bolıwı sha'rt.
28 Adam Ulı O'zine xızmet ettiriwge emes, al O'zi xızmet etiwge ha'm ko'plegen adamlardın' qutqarılıwı ushın, O'z janın qurban etiwge keldi.
29 Olar Erixo qalasınan shıqqanda, ko'p xalıq İysanın' izine erdi.
30 Sonda joldın' shetinde otırg'an eki soqır adam İysanın' o'tip baratırg'anın esitip: – İyem, Dawıttın' Urpag'ı! Bizlerge rehim ete go'r! – dep baqırıstı.
31 Xalıq u'nlerin shıg'armawdı aytıp, olarg'a keyidi. Biraq olar onnan da beter qattı baqırısıp: – İyem, Dawıttın' Urpag'ı! Bizlerge rehim ete go'r! – desti.
32 İysa toqtap, olardı shaqırıp aldı da: – Menin' sizler ushın ne islewimdi qa'leysizler? – dep soradı.
33 Olar: – İyem, ko'zlerimizdi ashıwın'dı, – dep juwap berdi.
34 İysa olarg'a janı ashıp, ko'zlerine qolın tiygizdi. Sol waqıtta-aq olardın' ko'zleri ashılıp, Onın' izine erdi.

Matta 21
1 Olar Erusalimge jaqınlap, Za'ytu'n tawının' etegindegi Betfage degen awılg'a kelgende, İysa eki sha'kirtin jumsap,
2 olarg'a bılay dedi: – Qarsı aldın'ızdag'ı awılg'a barın'lar. Og'an kiriwden-aq, baylawlı turg'an eshek penen gu'rreni tabasızlar. Olardı sheship alıp, Mag'an a'kelin'ler.
3 Eger birew sizlerge bir na'rse dese, sizler: «Olar İyemizge kerek», – dep juwap bersen'ler, ol olardı sol waqıtta-aq jiberedi.
4 Bul payg'ambar arqalı aytılg'an mına so'zlerdin' orınlanıwı ushın boldı:
5 «Sion qızına aytın'lar: Mine, senin' Patshan' jas eshekke, yag'nıy gu'rrege minip, kishipeyillik penen sag'an kiyatır!»
6 Sha'kirtleri barıp, İysanın' buyırg'anın isledi.
7 Olar eshekti gu'rresi menen alıp kelip, shapanların u'stine salg'anda, İysa gu'rrege minip aldı.
8 Xalıqtın' ko'pshiligi o'z shapanların jolg'a to'sep, basqaları tereklerden shaqa kesip alıp jolg'a jaydı.
9 Aldında ha'm izde erip kiyatırg'an xalıq quwanısıp: – Dawıttın' Urpag'ına hosanna! İyemizdin' atınan Keliwshi jarılqang'an! En' joqarıda hosanna! – dep baqırıstı.
10 İysa Erusalimge kirip kelgende, pu'tkil qala janlanıp: – Bul kim? – dep soradı.
11 Xalıq: – Bul – İysa, Galiladag'ı Nasıradan shıqqan payg'ambar, – desti.
12 İysa İbadatxanag'a kirip, ol jerden satıwshılar menen alıwshılardın' ha'mmesin quwıp shıg'ardı da, aqsha almastırıwshılardın' stolların, kepter satıwshılardın' otırg'ıshların awdarıp taslap,
13 olarg'a: – «Menin' u'yim duwa etetug'ın u'y dep ataladı», – dep Muxaddes Jazıwda aytılg'an, al sizler onı qaraqshılardın' uyasına aylandırdın'lar! – dedi.
14 İbadatxanada İysanın' qasına soqırlar ha'm aqsaqlar kelgende, Ol olarg'a shıpa berdi.
15 Bas ruwxaniyler ha'm diniy mug'allimler Ol islegen ka'ramatlardı ha'm İbadatxanada: «Dawıttın' Urpag'ına hosanna!» – dep baqırısqan balalardı ko'rip, ashıwlanıp qaldı da,
16 Og'an: – Olardın' ne dep atırg'anın esitip tursan' ba? – dedi. İysa olarg'a: – Awa! Sizler: «Na'resteler menen emiziwli balalardın' awzınan O'zin'e maqtawlar aytqızdın'», – dep Muxaddes Jazıwda aytılg'andı hesh oqımag'ansızlar ma? – dedi.
17 Sonnan son', İysa olardı qaldırıp, qaladan shıg'ıp ketti ha'm Betaniyag'a barıp, sol jerde tu'nedi.
18 Erte azanda İysa qalag'a qaytıp kiyatırg'anda, ash boldı.
19 Jol boyında bir a'njir ag'ashın ko'rip, onın' qasına bardı. Biraq onda japıraqlarınan basqa hesh na'rse tappag'annan son', ag'ashqa: – Bunnan bılay, sende ma'n'gige hesh jemis o'spesin, – dedi. A'njir ag'ashı sol waqıtta-aq quwrap qaldı.
20 Sha'kirtleri bunı ko'rgende tan' qalısıp: – Bul a'njir ag'ashı qalayınsha da'rriw quwrap qaldı? – dep soradı.
21 İysa olarg'a juwap berip: – Sizlerge shının aytıp turman: eger gu'mansız isensen'ler, tek a'njir ag'ashına islegenimdey g'ana emes, al mına tawg'a: «Ornın'nan ko'terilip, ten'izge qula!» – desen'ler, sonday boladı.
22 Eger isenim menen duwa etsen'ler, ne sorasan'lar da, ha'mmesin alasızlar, – dedi.
23 İysa İbadatxanag'a kirip, ta'lim berip otırg'anda, Og'an bas ruwxaniyler menen xalıq aqsaqalları kelip: – Bul islerdi qanday biylik penen islep ju'rsen' ha'm bunday biylikti Sag'an kim berdi? – dep soradı.
24 İysa juwap qaytarıp: – Men de sizlerge bir soraw bereyin. Eger onın' juwabın bersen'ler, Men de sizlerge bul islerdi qanday biylik penen isleytug'ınımdı aytaman.
25 Yaqıya adamlardı shomıldırıw ushın qayaqtan biylik aldı? Aspannan ba yamasa adamlardan ba? – dedi. Olar o'z ara oylasıp: «Eger „aspannan“ desek, Ol bizlerge: „Sonda nege sizler og'an isenbedin'ler“, – deydi.
26 Al eger „Adamlardan“ dewge xalıqtan qorqamız: ha'mmesi de Yaqıyanı payg'ambar dep esaplaydı-g'o!» – desti.
27 Sonlıqtan olar İysag'a: – Bilmeymiz, – dep juwap berdi. Ol: – Men de sizlerge bul islerdi qanday biylik penen isleytug'ınımdı aytpayman, – dedi.
28 – Sizler qalay oylaysızlar: bir adamnın' eki ulı bolıptı. Ol birinshisine barıp: «Balam, sen bu'gin barıp, ju'zim bag'ında isle», – depti.
29 Ol: «Barmayman», – dep juwap beripti. Biraq son'ınan o'kinip, barıptı.
30 Son' a'kesi ekinshi ulına barıp, og'an da solay depti. Ol: «Yaqshı, taqsır, baraman», – dep juwap beripti, biraq barmaptı.
31 Usı ekewinin' qaysısı a'kesinin' tilegin orınlag'an boladı? – dep soradı İysa. – Birinshisi, – dep juwap qaytardı olar. İysa olarg'a bılay dedi: – Sizlerge shının aytıp turman: salıqshılar ha'm buzıq hayallar Qudaydın' Patshalıg'ına sizlerden burın kiredi.
32 O'ytkeni Yaqıya sizlerge haq joldı ko'rsetiw ushın kelgen edi, biraq sizler og'an isenbedin'ler. Al salıqshılar menen buzıq hayallar og'an isendi, biraq sizler bunı ko'rgennen keyin de ta'wbe etpedin'ler ha'm isenbedin'ler.
33 – Endi basqa bir tımsaldı tın'lan'lar: bir u'y iyesi bolıptı. Ol ju'zim bag'ın otırg'ızıp, onı diywal menen qorshaptı, ju'zimnin' suwın sıg'ıwg'a arnalg'an shuqır qazıp, gu'zet minarasın ornatıptı. Son'ınan bag'ın diyxanlarg'a ijarag'a berip, o'zi uzaq jerge ketip qalıptı.
34 Zu'ra'a't jıynaytug'ın ma'wsim jaqınlag'anda, ol o'zine tiyisli u'lesin alıw ushın, diyxanlarg'a xızmetshilerin jiberipti.
35 Diyxanlar onın' xızmetshilerin uslap alıp, olardın' birewin sabap, ekinshisin o'ltirip, al ja'ne birewin tas penen urıptı.
36 Son'ınan bag'dın' iyesi burıng'ıdan da ko'p basqa xızmetshilerin jibergende, olarg'a da solay islepti.
37 En' aqırında ol: «Ulımdı hu'rmet eter» dep, olarg'a o'z ulın jiberipti.
38 Biraq diyxanlar onın' ulın ko'rip, bir-birine: «Bul – miyrasxor-g'o. Ju'rin'ler, onı o'ltirip, miyras mu'lkine iye bolayıq», – desipti.
39 Olar onı uslap alıp, ju'zim bag'ınan sırtqa shıg'arıp o'ltiripti.
40 Endi ju'zim bag'ının' iyesi kelgende, sol diyxanlarg'a ne qıladı?
41 Olar İysag'a: – Ol bul jawızlardı rehimsiz o'lim menen o'ltiredi de, ju'zim bag'ın waqtında jemisin berip turatug'ın basqa diyxanlarg'a ijarag'a beredi, – dedi.
42 İysa olarg'a bılay dedi: – Sizler Muxaddes Jazıwlarda mına so'zlerdi oqımag'ansızlar ma? «Qurılısshılardın' kereksiz dep taslag'an tası, U'ydin' mu'yeshinin' tiykarg'ı tası boldı. İyemiz qılg'an bul is, Ko'zimizge a'jayıp ko'rindi!»
43 Sonlıqtan Menin' sizlerge aytatug'ınım: Quday O'z Patshalıg'ın sizlerden tartıp aladı da, onı jemisin berip turatug'ın xalıqqa beredi.
44 Sol tasqa tu'sken adamnın' shıl-pa'rshesi shıg'adı. Tas kimnin' u'stine tu'sse, sonı jenship taslaydı.
45 Bas ruwxaniyler menen pariseyler İysanın' aytqan tımsalların esitkennen son', Onın' o'zleri haqqında aytqanın tu'sinip,
46 Onı qolg'a alıwg'a tırıstı. Biraq xalıqtan qorqtı, sebebi xalıq Onı payg'ambar dep sanaytug'ın edi.

Matta 22
1 İysa olarg'a tımsallar menen so'zin dawam ettirip, bılay dedi:
2 – Aspan Patshalıg'ı bir patshanın' o'z balasına u'yleniw toyın beriwine uqsaydı.
3 Toyg'a mira't etilgenlerdi shaqırıp keliw ushın, patsha xızmetshilerin jiberipti. Biraq olardın' kelgisi kelmepti.
4 Sonda ol ja'ne basqa xızmetshilerin jiberip: «Mira't etilgenlerge aytın'lar: mine, men zıyapatımdı tayarlap qoydım, o'gizlerim de, semirtilgen mallarım da soyıldı, ha'mmesi de tayın. Toyg'a kelsin!» – dep aytıp qalıptı.
5 Biraq, mira't etilgenler onın' so'zine kewil awdarmaptı: kimisi egislik jerine, kimisi sawda-satıg'ına ketipti.
6 Al geybirewleri patshanın' xızmetshilerin uslap alıp, xorlap o'ltiripti.
7 Bunı esitken patsha qa'ha'rlenip, o'zinin' a'skerlerin jiberipti. Sol jınayatshılardı o'ltirtip, olardın' qalaların o'rtetip jiberipti.
8 Sonda ol o'zinin' xızmetshilerine: «Toydın' ası tayar, biraq mira't etilgenler ılayıqsız boldı.
9 Sonlıqtan endi sizler jol da'rbentlerine barıp, ushıratqanların'ızdın' ba'rin toyg'a shaqırıp kelin'ler», – depti.
10 Sonda xızmetshileri jollarg'a shıg'ıp, ushıratqanlarının' ba'rin de: jaqsısı bolsın, jamanı bolsın, shaqırıp jıynap kelipti. Toyxana qonaqlarg'a tolı bolıptı.
11 Patsha qonaqlardı ko'riwge kirgende, toy kiyimin kiymegen birewge ko'zi tu'sip,
12 og'an: «Ha'y, dostım, sen bul jerge toy kiyimisiz qalay kirgensen'?» – depti. Biraq ol u'ndemepti.
13 Sonda patsha xızmetshilerine buyırıp, bılay depti: «Mınanın' ayaq-qolın baylap, sırtqı qaran'g'ılıqqa taslan'lar! Ol sol jerde jılap, pushayman jeydi».
14 O'ytkeni mira't etilgenler ko'p, al tan'lap alıng'anlar az.
15 Sonda pariseyler sırtqa shıg'ıp ketip, İysanı qalay so'zinen tutıw tuwralı oylasa basladı.
16 Og'an Hirodtın' adamları menen birge o'zlerinin' sha'kirtlerin jiberip, bılay dep aytqızdı: – Ustaz! Bizler Senin' durıs adam ekenin'di ha'm jag'ımpazlıq etpeytug'ının'dı bilemiz. Sebebi Sen adamlardın' bet-ju'zine qaramaysan'.
17 Solay etip, bizlerge aytshı, Sen mınag'an qalay qaraysan': Rim patshası-Qaysarg'a salıq to'lew durıs pa yamasa nadurıs pa?
18 Biraq İysa olardın' haram niyetin bilip, olarg'a: – Ha'y, eki ju'zliler! Sizler Meni nege sınap atırsızlar?
19 Mag'an salıq ten'gesin ko'rsetin'ler, – dedi. Olar Og'an bir dinar a'kelip berdi.
20 Ol: – Bunda kimnin' su'wreti bar ha'm kimnin' atı jazılg'an? – dep soradı.
21 Olar: – Rim patshası-Qaysardın', – dep juwap berdi. Sonda İysa: – Olay bolsa, Qaysardın' haqın Qaysarg'a, Qudaydın' haqın Qudayg'a berin'ler, – dedi.
22 Olar bunı esitip, tan' qalıstı ha'm Onın' janınan ketip qaldı.
23 Qayta tiriliw joq, dewshi saddukeyler sol ku'ni İysag'a kelip, bılay dep soraw qoydı:
24 – Ustaz! Muwsa: «Birew balası bolmay o'lse, izinde qalg'an jesirine inisi u'ylenip, ag'asının' urpag'ın dawam ettirsin», – degen-g'o.
25 Bizde jeti ag'ayinli jigit bar edi. Solardın' birinshisi u'ylenip, qaytıs boldı, balası bolmag'anlıqtan, hayalı inisine qaldı.
26 Ekinshisine de, u'shinshisine de, ha'tte, jetinshisine de solay boldı.
27 Ba'rinen keyin hayaldın' o'zi de qaytıs boldı.
28 Al endi qayta tiriliwde ol jetewinin' ishinde qaysısının' hayalı boladı? Ol olardın' ha'mmesine de hayal bolg'an edi-g'o.
29 İysa olarg'a juwap qaytarıp bılay dedi: – Sizler Muxaddes Jazıwlardı da, Qudaydın' qu'diretin de bilmegenlikten aljasıp tursızlar.
30 O'ytkeni adamlar qayta tiriliwde u'ylenbeydi de, turmısqa da shıqpaydı, al aspandag'ı perishteler sıyaqlı boladı.
31 O'lgenlerdin' qayta tiriliwi tuwralı Qudaydın' sizlerge aytqanların oqımag'ansızlar ma?
32 Quday: «Men İbrayımnın' Qudayıman, Isaqtın' Qudayıman, Yaqıptın' Qudayıman», – degen-g'o. Quday o'lilerdin' emes, al tirilerdin' Qudayı.
33 Bunı esitken xalıq Onın' ta'liymatına tan' qaldı.
34 İysanın' saddukeylerdi so'yletpey taslag'anın esitken pariseyler bir jerge jıynalıstı.
35 Olardın' arasınan bir diniy mug'allim İysanı sınamaqshı bolıp,
36 Onnan: – Ustaz! Muxaddes Nızamdag'ı en' baslı buyrıq qaysı? – dep soradı.
37 İysa og'an: – «İyen' bolg'an Qudayın'dı pu'tkil ju'regin', pu'tkil janın', pu'tkil aqıl-oyın' menen su'y».
38 Bul – birinshi ha'm en' baslı buyrıq.
39 Ekinshisi de sol sıyaqlı: «O'zin'di su'ygenin' sıyaqlı, janın'dag'ı adamdı da su'y».
40 Pu'tkil Muxaddes Nızam da, payg'ambarlardın' Jazıwları da usı eki buyrıqqa tiykarlang'an, – dedi.
41 Pariseyler jıynalıp bolg'annan son', İysa olardan:
42 – Masix haqqında ne oylaysızlar? Ol – kimnin' urpag'ı? – dep soradı. – Ol – Dawıttın' Urpag'ı, – dedi olar.
43 İysa olardan: – Olay bolsa, Dawıt Muxaddes Ruwxtan ilhamlanıp, Masixtı qalayınsha «İyem» dep atag'an? Ol bılay degen-g'o:
44 «İyem menin' İyeme ayttı: „Dushpanların'dı ayag'ın'nın' astına bastırmag'anımsha, Menin' on' jag'ımda otır!“»
45 Solay etip, Dawıt Onı «İyem» dep atag'an bolsa, Ol qalayınsha onın' urpag'ı boladı? – dep soradı.
46 Og'an hesh kim de juwap bere almadı ha'm sol ku'nnen baslap, Og'an soraw beriwge hesh kimnin' batılı barmadı.

Matta 23
1 Sonda İysa xalıqqa ha'm O'zinin' sha'kirtlerine bılay dedi:
2 – Muwsanın' orınlıg'ına diniy mug'allimler menen pariseyler otırdı.
3 Sonlıqtan olardın' sizlerge aytqanlarının' ha'mmesin de orınlan'lar. Biraq, olardın' islegenin islemen'ler. Sebebi olar aytadı, biraq aytqanların o'zleri islemeydi.
4 Olar ko'tere almaytug'ın awır ju'klerdi baylap, adamlardın' iyinlerine ju'kleydi. Al o'zleri olardı barmag'ı menen de qozg'ag'ısı kelmeydi.
5 Olar barlıq islerin adamlardın' ko'zine tu'siw ushın g'ana isleydi. Man'laylarına ishlerinde Muxaddes Nızam ayatları jazılg'an qutıların u'lken etip baylap, kiyimlerinin' shashaqların uzın etip qoyadı.
6 Olar toylarda to'rde, ma'jilisxanalarda sıylı orında otırıwdı jaqsı ko'redi.
7 Bazarda adamlardın' o'zlerine sıylap sa'lem beriwin ha'm o'zlerin «ustaz» dep atawın unatadı.
8 Al sizler o'zlerin'izdi «ustaz» dep atatpan'lar, o'ytkeni sizlerdin' jalg'ız-aq Ustazın'ız bar. Sizlerdin' ba'rin'iz bir-birin'izge tuwısqansız.
9 Jer ju'zinde hesh kimdi de «a'ke» dep ataman'lar, o'ytkeni sizlerdin' jalg'ız-aq A'ken'iz bar, Ol aspanda.
10 O'zlerin'izdi «jolbasshı» dep te atatpan'lar, sebebi sizlerdin' jalg'ız-aq jolbasshın'ız bar, Ol – Masix.
11 Aran'ızdag'ı en' ullın'ız sizlerdin' xızmetshin'iz bolsın.
12 O'ytkeni kim de kim o'zin joqarı tutsa, ol pa'sletiledi, kim de kim o'zin pa's tutsa, ol joqarı boladı.
13 Ha'siret shegesizler, diniy mug'allimler ha'm pariseyler, eki ju'zliler! Sebebi sizler adamlarg'a Aspan Patshalıg'ının' esigin jabasızlar. O'zlerin'iz de kirmeysizler, kirgisi kelgenlerdi de kirgizbeysizler.
15 Ha'siret shegesizler, diniy mug'allimler ha'm pariseyler, eki ju'zliler! Sizler o'z dinin'izge bir adamdı bolsa da engiziw ushın ten'izdi de, qurg'aqlıqtı da aylanıp shıg'asızlar. Eger birew engen bolsa, onı o'zlerin'izden de eki ese jaman dozaqı qılasızlar.
16 Ha'siret shegesizler, soqır jetelewshiler! Sizler bılay deysizler-g'o: «Kim de kim İbadatxana menen ant etse, ol antın orınlawg'a minnetli emes, al kim de kim İbadatxanadag'ı altın menen ant etse, ol antın orınlawg'a minnetli».
17 Ha'y, aqılsız soqırlar! Qaysısı ullıraq: altın ba yamasa altındı muxaddes qılatug'ın İbadatxana ma?
18 Ja'ne de: «Kim de kim qurbanlıq shalınatug'ın orın menen ant etse, ol antın orınlawg'a minnetli emes, al kim de kim onın' u'stindegi qurbanlıq penen ant etse, ol antın orınlawg'a minnetli», – deysizler.
19 Ha'y, soqırlar! Qaysısı ullıraq: qurbanlıq pa yamasa qurbanlıqtı muxaddes qılatug'ın qurbanlıq shalınatug'ın orın ba?
20 Solay etip, qurbanlıq shalınatug'ın orın menen ant etiwshi adam orın menen de, orınnın' u'stindegilerdin' ha'mmesi menen de ant etken boladı.
21 İbadatxana menen ant etiwshi adam İbadatxana menen de, onda jasaytug'ın Quday menen de ant etken boladı.
22 Aspan menen ant etiwshi adam Qudaydın' taxtı menen de, onın' u'stinde otırg'an Quday menen de ant etken boladı.
23 Ha'siret shegesizler, diniy mug'allimler ha'm pariseyler, eki ju'zliler! Sizler jalbız, anis, ziyre sıyaqlı o'simliklerdin' onnan birin Qudayg'a beresizler, biraq Muxaddes Nızamdag'ı en' baslılarına: a'dillikke, miyrim-sha'pa'a'tke ha'm sadıqlıqqa kewil bo'lmeysizler. Bunı da islep, onı da qaldırmawın'ız kerek edi-g'o.
24 Ha'y, shirkeydi su'zip taslap, tu'yeni jutatug'ın soqır jetelewshiler!
25 Ha'siret shegesizler, diniy mug'allimler ha'm pariseyler, eki ju'zliler! Sizler tabaq-keselerdin' sırtın tazalaysızlar, biraq olardın' ishi na'psiqawlıq ha'm ju'wensizlikke tolg'an-g'o.
26 Ha'y, soqır parisey! Sen da'slep tabaq-kesenin' ishin tazala, sonda olardın' sırtı da taza boladı.
27 Ha'siret shegesizler, diniy mug'allimler ha'm pariseyler, eki ju'zliler! Sizler ha'klengen qa'birlerge uqsaysızlar: olar sırtınan sulıw bolıp ko'rinse de, ishi o'liklerdin' su'yekleri menen pataslıqqa tolg'an-g'o.
28 Sol sıyaqlı sizler de sırtın'ızdan adamlarg'a o'zlerin'izdi haq adam etip ko'rsetesizler, biraq ishlerin'iz eki ju'zlilik penen jawızlıqqa tolı.
29 – Ha'siret shegesizler, diniy mug'allimler ha'm pariseyler, eki ju'zliler! Sizler payg'ambarlarg'a mazarlar ornatasızlar. Haq adamlardın' esteliklerin bezep:
30 «Eger de ata-babalarımızdın' zamanında o'mir su'rgenimizde, payg'ambarlardın' qanın to'giwlerine olarg'a sherikles bolmas edik», – deysizler.
31 Solay etip, o'zlerin'izdin' payg'ambarlardı o'ltirgenlerdin' urpag'ı ekenligin'izdi da'lilleysizler.
32 Ata-babaların'ızdın' islegen gu'nalarının' mo'lsherin tolıqtıra berin'ler!
33 Jılanlar, uwlı jılanlardın' tuqımları! Sizler qalay etip dozaq jazasınan qashıp qutılmaqshısızlar?
34 Sol sebepli Men sizlerge payg'ambarlardı, danalardı, diniy mug'allimlerdi jiberemen. Sizler olardın' geybirewlerin o'ltiresizler, geybirewlerin atanaq ag'ashqa shegeleysizler, basqaların ma'jilisxanaların'ızda qamshılap, qaladan-qalag'a quwdalaysızlar.
35 Solay etip, haq Abıldın' qanınan baslap, İbadatxanadag'ı Muxaddesxana menen qurbanlıq shalınatug'ın orınnın' arasında sizler o'ltirgen Baraqiyanın' ulı Zekeriyanın' qanına deyin, jer betinde to'gilgen haq adamlardın' qanlarının' ba'ri de sizlerdin' moyınların'ızg'a ju'klenedi.
36 Sizlerge shının aytıp turman: bulardın' ha'mmesi ushın usı a'wlad jazag'a tartıladı.
37 – Oh, Erusalim, Erusalim! Payg'ambarlardı o'ltiriwshi, Qudaydın' sag'an jibergenlerin tas penen urıwshı qala! O'z sho'jelerin qanatının' astına alg'an ma'kiyen sıyaqlı, Men de senin' balaların'dı neshe ret jıynamaqshı boldım, biraq sizler qa'lemedin'ler.
38 Mine, u'yin'izdi Quday taslap ketip, ol qan'ırap qaladı.
39 Sizlerge aytatug'ınım: «Qudaydın' atınan Keliwshi jarılqang'an!» – dep aytqanların'ızg'a deyin Meni qaytıp ko'rmeysizler.

Matta 24
1 İysa İbadatxanadan shıg'ıp baratırg'anda, sha'kirtleri Og'an İbadatxananın' imaratların nusqap ko'rsetiw ushın qasına keldi.
2 Sonda İysa olarg'a: – Mınalardın' ba'rin ko'rip tursızlar ma? Sizlerge shının aytıp turman: bul jerde tas u'stinde tas qalmaydı, ha'mmesi qıyratıladı, – dedi.
3 Sonnan son', Ol Za'ytu'n tawında otırg'anda sha'kirtleri awlaqta Onın' qasına kelip: – Ustaz, bunın' qashan bolatug'ının bizlerge aytıp ber. Senin' keliwin'di ha'm usı zamannın' aqırın qanday belgi bildiredi? – dep soraw qoydı.
4 İysa olarg'a bılay dep juwap berdi: – Birewlerdin' sizlerdi aldawınan saq bolın'lar!
5 Sebebi ko'pler Menin' atım menen kelip: «Men – Masixpan» dep, ko'p adamlardı aldaydı.
6 Sizler urıslardın' shawqımın ha'm urıslar haqqında mısh-mıshlardı esitkende qa'weterlenben'ler. Bulardın' bolıwı sha'rt, biraq bul ele aqırı emes.
7 O'ytkeni millet milletke qarsı, patshalıq patshalıqqa qarsı ko'teriledi, ko'p jerlerde asharshılıqlar ha'm jer silkiniwler boladı.
8 Al bulardın' ha'mmesi tolg'aq azabının' baslanıwınday boladı.
9 Sonda sizlerdi qıynawg'a uslap beredi ha'm o'ltiredi. Menin' atım ushın barlıq xalıqlar sizlerdi jek ko'redi.
10 Sonda ko'p adamlar isenimnen qaytadı, bir-birine satqınlıq islep, bir-birin jek ko'redi.
11 Ko'plegen jalg'an payg'ambarlar payda bolıp, ko'p adamlardı aldaydı.
12 Jawızlıq ko'beygenlikten, ko'p adamlardın' su'yispenshiligi suwıydı.
13 Biraq, aqırına deyin shıdag'an qutqarıladı.
14 Aspan Patshalıg'ı tuwralı Xosh Xabar pu'tkil jer ju'zine ja'riyalanıp, barlıq xalıqlarg'a gu'walıq boladı. Sonnan keyin, usı zamannın' aqırı keledi.
15 – Al Daniel payg'ambar aldın ala aytqan wayran etiwshi jerkenishlinin' muxaddes orında turg'anın ko'rgenin'izde (oqıg'an adam ma'nisin tu'sinsin!),
16 Yahudiyadag'ılar tawlarg'a qashsın.
17 Kim de kim u'yinin' to'besinde bolsa, u'yinen bir na'rse alayın dep to'menge tu'spesin.
18 Kim de kim atızda bolsa, shapanın alayın dep izine qaytpasın.
19 Sol ku'nleri ju'kli ha'm emiziwli hayallarg'a qanday qıyın boladı!
20 Qashatug'ın waqıtların'ız qıs ma'wsimine yamasa dem alıs ku'nine tuwra kelmesin dep, Qudayg'a duwa etin'ler.
21 Sebebi sonda du'nya jaratılg'annan beri usı ku'nge deyin bolmag'an ha'm qaytıp bolmaytug'ın ullı apat boladı.
22 Eger sol ku'nlerdin' sanı qısqartılmag'anda, hesh kim de qutqarılmag'an bolar edi, biraq Quday O'zinin' tan'lap alg'an adamları ushın, sol ku'nlerdin' sanın qısqartadı.
23 Sonda eger sizlerge birew: «Qaran'lar, Masix bul jerde!» yamasa: «Ol ana jerde» dese isenben'ler.
24 O'ytkeni jalg'an masixlar ha'm jalg'an payg'ambarlar payda bolıp, eger mu'mkin bolsa, Qudaydın' tan'lap alg'anların da aldaw ushın, ullı ka'ramatlı belgiler ha'm tan' qalarlıq islerdi ko'rsetedi.
25 Dıqqat etin'ler! Men sizlerge aldın ala aytıp atırman.
26 Solay etip, eger sizlerge: «Mine, Ol sho'listanda!» dese, shıqpan'lar yamasa: «Ol jasırın bo'lmelerde» dese, isenben'ler.
27 Sebebi Adam Ulının' keliwi shıg'ısta payda bolıp, aspan boylap batısqa zuwlap o'tken jıldırımday boladı.
28 O'lik qay jerde bolsa, quzg'ınlar sol jerge jıynaladı.
29 – Sol ku'nlerdin' apatınan son', «birden ku'n qaran'g'ılanadı, ay o'z jaqtısın tu'sirmeydi, juldızlar aspannan tu'sip, aspan ku'shleri silkinedi».
30 Sonda aspanda Adam Ulının' ka'ramatlı belgisi ko'ringende, jer ju'zindegi barlıq xalıqlar jılay baslaydı. Olar Adam Ulının' ullı qu'diret ha'm saltanat penen aspandag'ı bultlarda kiyatırg'anın ko'redi.
31 Ka'rnaydın' ku'shli dawısı menen Ol O'zinin' perishtelerin jiberedi ha'm olar du'nyanın' to'rt ta'repinen, aspannın' bir shetinen baslap ekinshi shetine deyin, Onın' tan'lap alg'anların jıynap keledi.
32 – A'njir ag'ashın mısalg'a alın'lar: onın' shaqaları jumsarıp, japıraq shıg'ara baslag'anda, jazdın' jaqın ekenin bilesizler.
33 Sol sıyaqlı, sizler usılardın' ha'mmesin ko'rgenin'izde Adam Ulının' jaqınlap, esik aldında turg'anın bilin'ler!
34 Sizlerge shının aytıp turman: bul a'wlad joyılıp ketpesinen burın usılardın' ha'mmesi boladı.
35 Aspan menen jer joyıladı, biraq Menin' so'zlerim hesh qashan joyılmaydı.
36 – Biraq, sol ku'ndi ha'm sol saattı hesh kim de bilmeydi: aspandag'ı perishteler de, Uldın' O'zi de, tek g'ana A'kem biledi.
37 Nuxtın' zamanında qalay bolg'an bolsa, Adam Ulı kelgende de solay boladı.
38 O'ytkeni suw tasqınınan burın, Nux kemege mingen ku'nge deyin, adamlar iship jedi, u'ylendi, turmısqa shıqtı.
39 Suw tasqını basıp, ba'rin qırıp joyg'ang'a deyin, olar an'g'armadı. Adam Ulı kelgende de solay boladı.
40 Sol waqıtta eki adam atızda bolsa, birewi alınıp, ekinshisi qaldırıladı.
41 Eki hayal digirman tartıp otırsa, birewi alınıp, ekinshisi qaldırıladı.
42 Solay etip, sergek bolın'lar! Sebebi İyen'izdin' qashan keletug'ının bilmeysizler.
43 Mınanı bilip qoyın'lar: eger u'y iyesi urının' tu'nnin' qaysı waqtında keletug'ının bilse uyıqlamay, u'yine urının' buzıp kiriwine mu'mkinshilik bermegen bolar edi.
44 Sonlıqtan sizler de tayar bolıp turıwın'ız sha'rt! O'ytkeni Adam Ulı sizler oylamag'anda keledi.
45 İyesi u'y-ishimdegilerdi basqarsın ha'm olarg'a waqtında awqatın bersin dep tayınlag'an isenimli ha'm aqıllı xızmetshi kim?
46 İyesi kelgende onın' solay islep atırg'anın ko'rse, sol xızmetshi baxıtlı!
47 Sizlerge shının aytıp turman: iyesi onı o'zinin' pu'tkil mal-mu'lkin basqarıwshı etip tayınlaydı.
48 Al eger sol xızmetshi jaman bolıp, ishinen: «İyem tez kele qoymas», – dep oylap,
49 xızmetshi joldasların sabap, ma'sku'nemler menen birge iship-jese,
50 sonda sol xızmetshinin' iyesi ku'tpegen ku'ni ha'm oylamag'an waqıtta kelip,
51 onı qattı jazalap, eki ju'zlilerdin' awhalına saladı. Sol jerde ol jılap, pushayman jeydi.

Matta 25
1 – Sol ku'ni Aspan Patshalıg'ı shıraların alıp, ku'yewdi qarsı alıwg'a shıqqan on qızg'a uqsaydı.
2 Olardın' besewi aqılsız, al besewi aqıllı bolıptı.
3 Aqılsız qızlar shıraların alıptı da, biraq awısıq may almay shıg'ıptı.
4 Al aqıllı qızlar shıraları menen qosa may quyılg'an ıdısların da alıp shıg'ıptı.
5 Ku'yew keshikkennen son' olardın' ha'mmesi qalg'ıp, uyıqlap qalıptı.
6 Biraq tu'n ortası bolg'anda: «Ku'yew kiyatır, onı qarsı alıwg'a shıg'ın'lar», – dep baqırg'an dawıs esitilipti.
7 Sonda qızlardın' ha'mmesi turıp, o'zlerinin' shıraların tayarlaptı.
8 Aqılsız qızlar aqıllılarg'a: «Bizlerge mayların'ızdan az-maz berin'ler, shıralarımız so'nip atır», – depti.
9 Al aqıllı qızlar: «Bizlerge de, sizlerge de jetpey qalıwı mu'mkin, jaqsısı, satıwshılarg'a barıp satıp alın'lar», – dep juwap beripti.
10 Olar may satıp alıwg'a ketken waqıtta ku'yew kelip, tayar turg'an qızlar onın' menen birge toyxanag'a kirgennen son', qapı bekitilipti.
11 Son'ınan qalg'an qızlar da kelip: «İyem! İyem! Bizlerge qapını ash!» – dep jalınıptı.
12 Biraq ol: «Sizlerge shının aytıp turman: men sizlerdi tanımayman!» – dep juwap qaytarıptı.
13 Solay etip, sergek bolın'lar, sebebi Adam Ulının' keletug'ın ku'nin ha'm waqtın bilmeysizler-g'o.
14 – Aspan Patshalıg'ı bir adamnın' uzaq jolg'a ketpesinen burın xızmetshilerin shaqırıp alıp, olarg'a o'zinin' mal-mu'lkin amanat etkenine uqsaydı.
15 Olardın' uqıbına qaray, birewine bes, ekinshisine eki, u'shinshisine bir talant berip, jolg'a atlanıptı.
16 Bes talant alg'anı da'rriw barıp, aqshanı sawdag'a aylandırıp, ja'ne besewin arttırıptı.
17 Eki talant alg'anı da solay islep, ja'ne ekewin arttırıptı.
18 Bir talant alg'anı barıp, iyesinin' aqshasın jerge ko'mip jasırıptı.
19 Aradan ko'p waqıt o'tkennen son' xızmetshilerdin' iyesi qaytıp kelip, olardan esap talap etipti.
20 Sonda bes talant alg'anı ja'ne besewin a'kelip: «İyem, mag'an bes talant bergen edin'iz, minekey, men ja'ne besewin arttırdım», – depti.
21 İyesi og'an: «Ba'rekella, jaqsı ha'm isenimli xızmetshim! Kishkene iste isenimli boldın', men sag'an u'lken is tapsırmaqshıman. Ju'r, menin' quwanıshıma ortaq bol!» – depti.
22 Eki talant alg'anı da kelip: «İyem, siz mag'an eki talant bergen edin'iz, minekey, men ja'ne ekewin arttırdım», – depti.
23 İyesi og'an: «Ba'rekella, jaqsı ha'm isenimli xızmetshim! Kishkene iste isenimli boldın', men sag'an u'lken is tapsırmaqshıman. Ju'r, menin' quwanıshıma ortaq bol!» – depti.
24 Son'ınan bir talant alg'anı da kelip: «İyem, sizin' qatal adam ekenin'izdi bilemen. Siz o'zin'iz ekpegen jerin'izden orıp, shashpag'an jerin'izden jıynaysız.
25 Sonlıqtan men sizden qorqıp, talantın'ızdı jerge ko'mip jasırg'an edim. Minekey, aqshan'ız, alın'», – depti.
26 Al iyesi og'an juwap qaytarıp bılay depti: «Ha'y, jaman ha'm jalqaw xızmetshim! Menin' o'zim ekpegen jerden orıp, shashpag'an jerden jıynaytug'ınımdı sen bilipsen'.
27 Sonlıqtan da, menin' aqshamdı aylanısqa jiberetug'ın adamg'a beriwin' tiyis edi, qaytıp kelgenimde o'zimdikin paydası menen alar edim-g'o.
28 Endi onnan talanttı alın'lar da, onı on talantı barg'a berin'ler!
29 O'ytkeni kimde bar bolsa, og'an ja'ne de mol etip beriledi, al kimde joq bolsa, onın' barı da tartıp alınadı.
30 Al mına jaramsız xızmetshini sırtqı qaran'g'ılıqqa shıg'arıp taslan'lar. Sol jerde ol jılap, pushayman jeydi».
31 – Adam Ulı O'z saltanatında ha'm barlıq perishteleri menen birge kelgende, O'zinin' saltanatlı taxtına otıradı.
32 Sonda barlıq xalıqlar Onın' aldına jıynaladı ha'm Ol shopannın' qoylardı eshkilerden ayırg'anı sıyaqlı, olardı ayırıp bo'ledi.
33 Qoylardı on' jag'ına, eshkilerdi sol jag'ına qoyadı.
34 Sonda patsha on' jag'ındag'ılarg'a: «Kelin'ler, A'kemnen jarılqang'anlar, du'nya jaratılg'annan beri sizler ushın tayarlap qoyılg'an Patshalıqtı miyras etip alın'lar.
35 Sebebi Men ash bolg'anımda, sizler Mag'an awqat berdin'ler, sho'llegenimde, suw berdin'ler, jat jerde ju'rgenimde, Meni qabıl aldın'lar.
36 Jalan'ash bolg'anımda, Mag'an kiyim berdin'ler, nawqas bolg'anımda, Meni ku'ttin'ler, qamaqta bolg'anımda, Mag'an keldin'ler», – deydi.
37 Sonda haq adamlar Og'an: «İyem! Bizler qashan ash bolg'anın'dı ko'rip, Sag'an awqat berdik, qashan sho'llegenin'di ko'rip, suw berdik?
38 Qashan jat jerde ju'rgenin'di ko'rip, Seni qabıl ettik, qashan jalan'ash bolg'anın'da, Sag'an kiyim berdik?
39 Qashan nawqas yamasa qamaqta bolg'anın'dı ko'rip, Sag'an bardıq?» – deydi.
40 Patsha olarg'a juwap berip: «Sizlerge shının aytıp turman: sizlerdin' usı islerdi Menin' mına en' qarapayım tuwısqanlarımnın' birewine islegenin'iz – Mag'an islegenin'iz boladı», – deydi.
41 Sonnan keyin, Ol sol jag'ındag'ılarg'a: «Ha'y, g'arg'ıs alg'anlar! Menin' qasımnan arman, shaytan ha'm onın' xızmetshileri ushın tayarlanıp qoyılg'an ma'n'gilik otqa ketin'ler!
42 O'ytkeni Men ash bolg'anımda, sizler Mag'an awqat bermedin'ler, sho'llegenimde, suw bermedin'ler.
43 Jat jerde ju'rgenimde, Meni qabıl almadın'lar, jalan'ash bolg'anımda, Mag'an kiyim bermedin'ler, nawqas, qamaqta bolg'anımda, Mag'an kelmedin'ler», – deydi.
44 Sonda olar juwap berip: «İyem! Bizler Senin' qashan ya ash bolg'anın'dı, ya sho'llegenin'di, ya jat jerde ju'rgenin'di, ya jalan'ash, ya nawqas, ya qamaqta bolg'anın'dı ko'rip, Sag'an xızmet etpedik?» – deydi.
45 Sonda patsha juwap qaytarıp: «Sizlerge shının aytıp turman: sizler usı islerdi mına en' qarapayım birewine islemegenin'iz – Mag'an islemegenin'iz boladı», – deydi.
46 Solay etip, olar ma'n'gilik azapqa jiberiledi, al haq adamlar ma'n'gilik o'mirge erisedi.

Matta 26
1 İysa usı so'zlerdin' ha'mmesin aytıp bolg'annan keyin, O'z sha'kirtlerine:
2 – Endi eki ku'nnen son', Qutqarılıw bayramı bolatug'ının bilesizler. Sonda Adam Ulı atanaq ag'ashqa shegeleniwge uslap beriledi, – dedi.
3 Sol waqıtta bas ruwxaniyler ha'm xalıq aqsaqalları Kayafa degen bas ruwxaniydin' ha'wlisine jıynaldı.
4 Olar İysanı hiyle menen qolg'a tu'sirip alıp o'ltiriw haqqında til biriktirdi.
5 Biraq olar: «Xalıq arasında qozg'alan' bolmawı ushın, bul isti bayram ku'nleri islemeyik», – desti.
6 İysa Betaniyada, burın maqaw kesel bolg'an Simonnın' u'yinde
7 dasturxan basında otırg'anda, qolında qımbatlı a'tir mayg'a tolg'an ma'rmer ıdısı bar bir hayal Onın' qasına kelip, a'tir maydı Onın' basına quydı.
8 Bunı ko'rgen sha'kirtleri ashıwlanıp: – Bunday ısırapkershiliktin' nege keregi bar?
9 Bul a'tir maydı qımbatqa satıp, aqshasın jarlılarg'a u'lestiriwge bolar edi-g'o, – desti.
10 Biraq İysa bunı esitip, olarg'a: – Bul hayaldı nege uyaltıp atırsızlar? Ol Mag'an jaqsılıq isledi-g'o.
11 Jarlılar sizler menen ba'rqulla birge, al Men sizler menen ba'rqulla birge bolmayman.
12 Ol bul a'tir maydı deneme quyıp, Meni jerlewge tayarladı.
13 Sizlerge shının aytıp turman: Xosh Xabar du'nyanın' qay jerinde ja'riyalansa da, bul hayal eske alınıp, onın' islegen isi aytılatug'ın boladı, – dedi.
14 Son'ınan İysanın' on eki sha'kirtinin' biri bolg'an Yahuda İsqariot dep atalg'an adam bas ruwxaniylerge barıp:
15 – İysanı sizlerge uslap bersem, mag'an ne beresizler? – dep soradı. Olar og'an otız gu'mis ten'ge usındı.
16 Yahuda da sol waqıttan baslap İysanı uslap beriwge qolaylı payıt izledi.
17 Ashıtqısız nan bayramının' birinshi ku'ninde İysanın' sha'kirtleri Og'an kelip: – Qutqarılıw bayramının' asın jewin' ushın qay jerde tayarlıq ko'riwimizdi qa'leysen'? – dep soradı.
18 Ol juwap berip bılay dedi: – Qaladag'ı pa'lenshe degen adamg'a barıp, og'an: «Ustazımız: „Menin' ku'nim jaqınlap qaldı. Sha'kirtlerim menen birge bayram awqatın senin' u'yin'de jeymen“, dedi», – dep aytın'lar.
19 Sha'kirtleri İysanın' tapsırg'anın islep, bayram awqatın tayarladı.
20 Kesh bolg'anda, İysa on eki sha'kirti menen birge dasturxan a'tirapına otırdı.
21 Olar awqatlanıp otırg'anda, İysa olarg'a: – Sizlerge shının aytıp turman: aran'ızdag'ı birin'iz Mag'an satqınlıq isleydi, – dedi.
22 Sonda olar qattı qapa bolıp, birinen son' biri Onnan: – Men emespen be, İyem? – dep soray basladı.
23 İysa olarg'a juwap berip: – Menin' menen birge tabaqqa qolın salg'annın' o'zi Mag'an satqınlıq isleydi.
24 Degen menen, Adam Ulı O'zi haqqında Muxaddes Jazıwda aytılg'anday baratır, biraq Adam Ulına satqınlıq qılıwshı ha'siret shegedi! Ol adamnın' bul du'nyag'a kelmegeni o'zi ushın jaqsıraq bolar edi, – dedi.
25 Sonda Og'an satqınlıq qılatug'ın Yahuda: – Men emespen be, Ustaz? – dedi. İysa og'an: – Bunı sen o'zin' ayttın', – dep juwap berdi.
26 Olar awqatlanıp otırg'anda İysa nandı alıp, Qudayg'a shu'kirlik etti ha'm onı sındırıp, sha'kirtlerine berdi de: – Alın'lar, jen'ler, bul – Menin' denem, – dedi.
27 Son'ınan Ol keseni qolına alıp, Qudayg'a shu'kirlik etti ha'm olarg'a keseni berip bılay dedi: – Ha'mmen'iz bunnan ishin'ler!
28 Sebebi bul – ko'p adamnın' gu'nalarının' keshiriliwi ushın to'giletug'ın, Jan'a Kelisimdi bekitetug'ın Menin' qanım.
29 Sizlerge aytatug'ınım: A'kemnin' Patshalıg'ında sizler menen jan'asın ishetug'ın ku'nime deyin, Men bunday ju'zim ishimliginen qaytıp ishpeymen.
30 Son'ınan olar Qudaydı jırlaytug'ın qosıq aytıp, Za'ytu'n tawına ketti.
31 Sonda İysa olarg'a: – Bul tu'ni ha'mmen'iz Meni taslap ketesizler. O'ytkeni Muxaddes Jazıwda bılay dep aytılg'an: «Shopandı urg'anımda, Su'riwdegi qoylar tarqap ketedi».
32 Biraq qayta tirilgenimnen keyin, sizlerden burın Galilag'a baraman, – dedi.
33 Petr Og'an juwap berip: – Seni ha'mmesi taslap ketse de, men Seni hesh qashan taslap ketpeymen, – dedi.
34 İysa og'an: – Sag'an shının aytıp turman: bu'gin tu'nde qoraz shaqıraman degenshe, sen Mennen u'sh ret tanasan', – dedi.
35 Petr Og'an: – Mag'an Senin' menen birge o'liwge tuwra kelse de, men Sennen hesh qashan tanbayman, – dedi. Basqa sha'kirtlerinin' ha'mmesi de solay dedi.
36 Son'ınan İysa sha'kirtleri menen birge Getsemani degen jerge kelip, olarg'a: – Men ana jerge barıp duwa etip bolaman degenshe, sizler usı jerde otırın'lar, – dedi.
37 O'zi menen birge Petrdi ha'm Zebedeydin' eki ulın alıp ketti de, qayg'ırıp qıynala basladı.
38 Sonda İysa olarg'a: – Janım o'lerdey qıynalıp tur. Sizler usı jerde qalıp, Menin' menen birge sergek bolıp turın'lar, – dedi.
39 Son'ınan Ol biraz shetirek bardı da, betin jerge basıp, bılay dep duwa ete basladı: – A'kem Menin'! Eger de mu'mkin bolsa, bul azap kesesi Mennen o'tsin. Biraq Menin' emes, Senin' qa'lewin' bolsın!
40 Sha'kirtlerinin' qasına qaytıp kelip, olardın' uyıqlap atırg'anın ko'rdi de, Petrge: – Solay etip, sizler Menin' menen birge uyıqlamay bir saat ta otıra almadın'lar ma?
41 Azg'ırılmawın'ız ushın sergek bolıp, duwa etin'ler! Ruwx qa'leydi, biraq dene ha'lsiz, – dedi.
42 İysa ekinshi ret barıp, ja'ne bılay dep duwa etti: – A'kejanım! Eger bul azap kesesi Men ishpey Mennen o'te almasa, onda Senin' erkin' orınlansın.
43 Qaytıp kelip, olardın' ja'ne uyıqlap atırg'anın ko'rdi. O'ytkeni ko'zlerin uyqı basqan edi.
44 Olardı qaldırıp, ja'ne barıp, u'shinshi ret te sol so'zlerin qaytalap duwa etti.
45 Son'ınan sha'kirtlerinin' qasına qaytıp kelip, olarg'a: – Sizler ele uyıqlap, dem alıp atırsızlar ma? Mine, waqıt boldı, Adam Ulı gu'nakarlardın' qolına uslap beriledi.
46 Turın'lar, kettik. Qaran'lar, Mag'an satqınlıq qılıwshı jaqınladı, – dedi.
47 İysa ele so'ylep turg'anda, on ekinin' biri Yahuda keldi. Onın' menen birge bas ruwxaniyler ha'm xalıq aqsaqalları jibergen ju'da' ko'p adamlar bar edi. Adamlar qollarına qılısh ha'm shoqmar uslag'an edi.
48 İysag'a satqınlıq qılıwshı olarg'a belgi berip: «Men kimdi su'ysem, Ol – Sonın' O'zi. Onı qolg'a alın'lar», – degen edi.
49 Ol da'rriw İysanın' qasına barıp: – Assalawma a'leykum, Ustaz! – dep Onı su'ydi.
50 İysa og'an: – Ha'y, dostım, nege keldin'? – dedi. Sonda olar İysag'a jaqınlap keldi de, Og'an qol salıp uslap aldı.
51 Sol waqıtta-aq İysa menen birge bolg'anlardın' birewi qılıshın suwırıp alıp, bas ruwxaniydin' qulının' qulag'ın shawıp tasladı.
52 Biraq İysa og'an: – Qılıshın'dı qınabına salıp qoy! Qılısh ko'teriwshilerdin' ha'mmesi de qılıshtan qaza tabadı.
53 Sen eger Men ha'zir A'kemnen sorasam, Ol Mag'an on eki legionnan da artıq perishte jibermeydi, dep oylaysan' ba?
54 Biraq eger onday bolsa, Muxaddes Jazıwlardag'ı solay bolıwı tiyis degen so'zler qalayınsha orınlanar edi? – dedi.
55 Sonda İysa xalıqqa: – Meni uslaw ushın, jınayatshıg'a qarsı shıqqanday bolıp, qılısh ha'm shoqmar alıp keldin'ler me? Men ha'r ku'ni İbadatxanada otırıp ta'lim beretug'ın edim, biraq sizler Meni uslamadın'lar.
56 Usılardın' ha'mmesi payg'ambarlardın' Jazıwlarının' orınlanıwı ushın boldı, – dedi. Sonda sha'kirtlerinin' ha'mmesi Onı taslap, qashıp ketti.
57 İysanı qolg'a alg'anlar Onı Kayafa degen bas ruwxaniyge apardı. Ol jerge diniy mug'allimler menen aqsaqallar jıynalg'an edi.
58 Petr İysag'a bas ruwxaniydin' ha'wlisine deyin uzaqtan erip bardı ha'm son'ın ko'riw ushın ishke kirip, saqshılar menen birge otırdı.
59 Bas ruwxaniyler ha'm pu'tkil joqarg'ı ken'es İysanı o'lim jazasına hu'kim etiw ushın, Og'an qarsı jalg'an gu'walıq izledi.
60 Ko'plegen jalg'an gu'walar kelse de, taba almadı. Aqırında eki jalg'an gu'wa kelip:
61 – Ol: «Qudaydın' İbadatxanasın buzıp, Onı u'sh ku'nnin' ishinde qayta tikley alaman», – dep ayttı, – dedi.
62 Sonda bas ruwxaniy ornınan turıp, İysadan: – Olar Sag'an qarsı gu'walıq berip atır-g'o. Sen nege hesh juwap bermeysen'? – dep soradı.
63 Biraq İysa u'ndemedi. Sonda bas ruwxaniy Og'an: – Men Sag'an tiri Qudaydın' atı menen buyıraman. Bizlerge aytshı: Qudaydın' Ulı, Masix – Senbisen'? – dep soradı.
64 İysa og'an: – O'zin' ayttın'. Sizlerge aytatug'ınım: usı waqıttan baslap, sizler Adam Ulının' Qu'diretlinin' on' jag'ında otırg'anın ha'm aspandag'ı bultlardın' u'stinde kiyatırg'anın ko'resizler, – dedi.
65 Sonda bas ruwxaniy o'z kiyimlerin jırtıp: – Ol Qudayg'a til tiygizdi-g'o! Endi bizlerge gu'walardın' nege keregi bar? Sizler ha'zir Onın' Qudayg'a til tiygizgenin o'zlerin'iz esittin'iz-g'o!
66 Sizlerdin' hu'kimin'iz qanday boladı? – dep soradı. Olar juwap qaytarıp: – Ol o'lim jazasına tartılıwı tiyis, – dedi.
67 Sonda olar Onın' betine tu'kirip, Onı ura basladı. Birewler betine shapalaq penen urıp,
68 Og'an: – Ha'y, Masix! Bizlerge wa'liylik etip ayt: Seni kim urdı? – dedi.
69 Sol waqıtta Petr sırtta, ha'wlide otırg'an edi. Onın' qasına bir shorı qız kelip: – Sen de galilalı İysa menen birge edin'-g'o, – dedi.
70 Biraq ol ha'mmenin' aldında tanıp: – Senin' ne aytıp turg'anın'dı tu'sinbeymen, – dedi.
71 Ol da'rwazag'a qaray baratırg'anda onı basqa bir shorı qız ko'rip, sol jerdegilerge: – Mına adam Nasıralı İysa menen birge bolg'an-g'o, – dedi.
72 Ol ant iship: – Men ol Adamdı tanımayman, – dep ja'ne tandı.
73 Birazdan keyin, sol jerde turg'anlar Petrge jaqınlap kelip, og'an: – Shınında da, sen solardın' birisen'. Bul senin' so'ylegenin'nen anıq bilinip tur-g'o, – dedi.
74 Sonda Petr: – Shının aytıp turman, men ol Adamdı tanımayman, – dep ant iship, o'zin o'zi g'arg'ay basladı. Sol waqıtta-aq qoraz shaqırdı.
75 Sonda İysanın': «Qoraz shaqıraman degenshe, sen Mennen u'sh ret tanasan'», – degen so'zi Petrdin' esine tu'sti. Ol sırtqa shıg'ıp ketip, o'kirip jıladı.

Matta 27
1 Tan' atqanda, barlıq bas ruwxaniyler menen xalıq aqsaqalları İysanı o'ltiriw tuwralı ken'esti de,
2 Onı baylatıp, rimli ha'kim Pontiy Pilatqa aparıp tapsırdı.
3 Sonda İysag'a satqınlıq qılg'an Yahuda Onın' jazag'a hu'kim etilgenin ko'rip o'kindi de, alg'an otız gu'mis ten'geni bas ruwxaniyler menen xalıq aqsaqallarına qaytarıp berip:
4 – Men satqınlıq qıldım. Ayıpsız qandı to'ktirip, gu'na isledim, – dedi. Olar og'an: – Bizlerge ne? O'zin' bil, – dedi.
5 Sonda Yahuda gu'misti İbadatxananın' ishine ılaqtırıp tasladı da, sırtqa shıg'ıp ketip, asılıp o'ldi.
6 Bas ruwxaniyler gu'misti alıp: – Bunı İbadatxana qaznasına salıwg'a bolmaydı, sebebi bul qannın' qunı-g'o, – dedi.
7 Olar o'z ara oylasıp, sol aqshag'a gu'lalshının' egislik jerin satıp aldı da, onı jat jerden kelgenlerdi jerlewge arnadı.
8 Sonlıqtan sol jer usı ku'nge deyin «Qan jeri» dep ataladı.
9 Solay etip, Eremiya payg'ambardın' aldın ala aytqan mına so'zleri orınlandı: «Olar otız gu'mis ten'geni, yag'nıy İzraildın' urpaqları bahalag'an Onın' qunın alıp,
10 Jaratqan İyemnin' mag'an aytqanınday, gu'lalshının' egislik jeri ushın berdi».
11 İysa rimli ha'kimnin' aldında turg'anda, ha'kim Onnan: – Sen Yahudiylerdin' Patshasımısan'? – dep soradı. İysa og'an: – Sol ekenimdi o'zin' ayttın', – dep juwap berdi.
12 Al bas ruwxaniyler menen xalıq aqsaqalları Onı ayıplag'anda, Ol hesh juwap bermedi.
13 Sonda Pilat Og'an: – Sag'an qarsı qanshama gu'walıqlar aytıp atırg'anın esitip turg'an joqsan' ba? – dedi.
14 Biraq İysanın' o'zinin' birde bir so'zine juwap qaytarmag'anına ha'kim qattı hayran qaldı.
15 Qutqarılıw bayramında xalıq sorag'an bir tutqındı bosatıp beriw – ha'kimnin' a'deti edi.
16 Sol waqıtta qamaqta Baraba degen belgili bir jınayatshı bar edi.
17 Xalıq jıynalıp bolg'anda, Pilat olarg'a bılay dedi: – Sizler kimdi bosatıp beriwimdi qa'leysizler? Barabanı ma yamasa Masix dep atalatug'ın İysanı ma?
18 O'ytkeni ol olardın' İysanı o'zine ku'nshillik penen uslap bergenin biletug'ın edi.
19 Pilat hu'kim gu'rsisinde otırg'anda, hayalı og'an mınaday xabar jiberdi: «Sol haq Adamg'a hesh na'rse isleme. Men bu'gin tu'simde Ol sebepli ko'p azap shektim».
20 Bas ruwxaniyler menen xalıq aqsaqalları xalıqtı u'gitlep: – Barabanı bosatıp berip, İysanı o'ltiriwdi talap etin'ler, – dedi.
21 Ha'kim olardan ja'ne: – Sizlerge ekewinin' qaysısın bosatıp beriwimdi qa'leysizler? – dep soradı. Olar: – Barabanı, – dedi.
22 Pilat olarg'a: – Al Masix dep atalatug'ın İysag'a ne isleyin? – dep soradı. Olardın' ha'mmesi de: – Onı atanaq ag'ashqa shegeletip tasla! – dedi.
23 Al Pilat olardan: – Ol qanday jamanlıq isledi, aqırı? – dep soradı. Biraq olar burıng'ısınan beter: – Onı atanaq ag'ashqa shegeletip tasla! – dep baqırıstı.
24 Pilat hesh na'rse isley almaytug'ının ha'm qozg'alan' baslanajag'ın sezip, suw aldı da, xalıqtın' ko'z aldında qolın juwıp: – Bul Adamnın' qanının' to'giliwine men ayıplı emespen, sizler juwapkersiz, – dedi.
25 Pu'tkil xalıq: – Onın' qanı ushın bizler ha'm bizlerdin' balalarımız juwapker bolg'aymız! – dep juwap qaytardı.
26 Sonda Pilat olarg'a Barabanı bosatıp berdi. Al İysanı qamshılatqannan son', atanaq ag'ashqa shegelewge tapsırdı.
27 Sonda ha'kimnin' a'skerleri İysanı ha'kimnin' ha'wlisine alıp barıp, onın' aldına pu'tkil a'skerlerdi jıynadı.
28 Onın' kiyimlerin sheship, u'stine shım qızıl shapan kiygizdi de,
29 tikenli shıbıqlardan taj o'rip, Onın' basına saldı. On' qolına qamıs tayaqtı uslattı da, Onın' aldında dizelerin bu'gip: – Jasasın, Yahudiylerdin' Patshası! – dep mazaq etti.
30 Og'an tu'kirip, qamıstı alıp, Onın' basına urdı.
31 Onı mazaq qılıp bolg'annan son', u'stindegi shım qızıl kiyimdi sheship alıp, Og'an O'z kiyimin kiygizdi de, atanaq ag'ashqa shegelew ushın alıp ketti.
32 A'skerler shıg'ıp baratırg'anda Simon atlı bir kireneli adamdı ushıratıp, onı İysanın' atanaq ag'ashın arqalap alıp ju'riwge ma'jbu'rledi.
33 Golgota dep atalg'an, yag'nıy «Bas su'yek ornı» degendi an'latatug'ın jerge kelgende,
34 olar İysag'a o't qosılg'an sharaptı ishiwge berdi, biraq Ol tatıp ko'rip, ishiwden bas tarttı.
35 Onı atanaq ag'ashqa shegelep bolg'annan son' shek taslasıp, kiyimlerin o'z ara bo'listi,
36 son'ınan otırıp, Onı qarawılladı.
37 Onın' ayıbın ko'rsetetug'ın: «BUL – YaHUDİYLERDİЊ PATShASI İYSA» degen jazıwdı bas betindegi ag'ashqa qag'ıp qoydı.
38 İysa menen birge eki qaraqshını da, birewin on' ta'repine, ekinshisin sol ta'repine atanaq ag'ashlarg'a shegeledi.
39 İysanın' janınan o'tip baratırg'anlar basların shayqadı ha'm Onı mazaq etip:
40 – Ha'y, İbadatxananı buzıp, Onı u'sh ku'nnin' ishinde qayta tikleyjaq bolg'an, Sen! Eger Sen Qudaydın' Ulı bolsan', qa'nekey, O'zin'di O'zin' qutqar! Atanaq ag'ashtan tu'sip ko'rshi! – desti.
41 Bas ruwxaniyler, diniy mug'allimler ha'm aqsaqallar da Onın' u'stinen ku'lip bılay dedi:
42 – Bul basqalardı qutqarıp, O'zin O'zi qutqara almaydı. Eger Ol İzraildın' Patshası bolsa, ha'zir atanaq ag'ashtan tu'ssin. Sonda bizler Og'an isenermiz.
43 Ol Qudayg'a arqa su'yep tur. Eger Quday qa'lese, ha'zir Onı qutqarsın. Sebebi Ol: «Men Qudaydın' Ulıman», – degen edi-g'o.
44 İysa menen birge atanaq ag'ashqa shegelengen qaraqshılar da Onı usılay mazaq etti.
45 Tu'ski saat on ekiden baslap, tu'sten keyin saat u'shke deyin, pu'tkil jerdi qaran'g'ılıq qaplap turdı.
46 Saat u'shler shamasında İysa qattı dawıs penen: – Eli, Eli! Lama sabaxtani? (Yag'nıy: «Qudayım, Qudayım! Nege Meni taslap kettin'?») – dep baqırdı.
47 Sol jerde turg'anlardın' geybirewleri bunı esitip: – Ol İliyastı shaqırıp atır, – desti.
48 Da'rriw olardın' birewi juwırıp barıp, bir sorg'ıshtı sirke suwına sin'dirdi de, onı tayaqqa qadap, Og'an ishiwge berdi.
49 Al basqaları: – Toqtay tur, İliyas kelip, Onı qutqarar ma eken, ko'reyik, – desti.
50 İysa ja'ne qattı dawıslap baqırdı da, jan tapsırdı.
51 Sol waqıtta-aq İbadatxananın' Muxaddesxanasındag'ı perde joqarıdan to'menge deyin qaq ayırılıp, ekige bo'lindi. Jer silkinip, jartaslar jarıldı.
52 Qa'birler ashılıp, jatırg'an muxaddes adamlardın' ko'bisi qayta tirildi.
53 İysa qayta tirilgennen keyin, olar qa'birlerinen shıg'ıp, muxaddes qalag'a bardı ha'm ko'p adamlarg'a ko'rindi.
54 Jer silkiniwdin' ha'm basqa waqıyalardın' bolg'anın ko'rgen ju'zbası ha'm onın' menen birge İysanı qarawıllag'anlar qattı qorqısıp: – Bul haqıyqattan da, Qudaydın' Ulı eken! – desti.
55 Sol jerde uzaqtan qarap turg'an ko'p hayallar da bar edi, olar İysanın' izine Galiladan erip kelip, Og'an xızmet etken edi.
56 Olardın' arasında magdalalı Ma'riyam, Yaqıp penen Yusuptın' anası Ma'riyam ha'm Zebedeydin' ullarının' anası da bar edi.
57 Kesh bolg'anda, Arimatiyadan Yusup atlı bir bay adam keldi. Ol da İysanın' sha'kirti edi.
58 Ol Pilatqa barıp, İysanın' denesin soradı. Pilat og'an beriwdi buyırdı.
59 Yusup deneni alıp, onı taza kepinlikke oradı da,
60 o'zinin' jartasta oyılg'an jan'a qa'birine aparıp qoydı. Son'ınan u'lken bir tastı domalatıp, qa'birdin' awzına qoydı da, sol jerden ketip qaldı.
61 Magdalalı Ma'riyam menen basqa Ma'riyam sol jerde, qa'birdin' qarsısında otırg'an edi.
62 Kelesi ku'ni, yag'nıy yahudiylerdin' tayarlıq ku'ninen keyingi dem alıs ku'ni bas ruwxaniyler menen pariseyler Pilattın' aldına jıynalıp,
63 og'an: – Taqsır! Ana o'tirikshinin' tiri waqtında: «Men u'sh ku'nnen keyin qayta tirilemen», – degeni esimizge tu'sti.
64 Sonlıqtan da, sha'kirtleri tu'nde kelip, Onı urlap alıp ketip, xalıqqa: «Ol o'limnen qayta tirildi», – dep aytpawı ushın, Onın' qa'birin u'sh ku'nge deyin qarawıllawg'a buyrıq berin'. Olay etpesek, son'g'ı jalg'an burıng'ısınan da beter boladı, – dedi.
65 Pilat olarg'a: – Saqshılar bar-g'o. Barıp, qa'birdi o'z bilgenlerin'izshe gu'zetin'ler, – dedi.
66 Olar barıp, tasqa mo'r bastı da, qa'birge saqshı qoydı.

Matta 28
1 Yahudiylerdin' dem alıs ku'ni o'tkennen son', ekshembi ku'ni tan' sa'ha'rde magdalalı Ma'riyam ha'm basqa Ma'riyam qa'birdi ko'riwge keldi.
2 Birden jer qattı silkinip, Qudaydın' perishtesi aspannan tu'sip keldi de, qa'birdin' awzındag'ı tastı domalatıp alıp taslap, onın' u'stine otırdı.
3 Perishtenin' tu'si jıldırımday bolıp, kiyimi qarday appaq edi.
4 Saqshılar onnan qattı qorqıp qaltırastı ha'm o'li sıyaqlı bolıp, janı qalmadı.
5 Perishte hayallarg'a: – Qorqpan'lar! Atanaq ag'ashqa shegelengen İysanı izlep kelgenlerin'izdi bilemen.
6 Ol bul jerde joq. O'zinin' aytqanınday, Ol qayta tirildi. Barıp, Onın' jatqan jerin ko'rin'ler.
7 Ha'zir tez Onın' sha'kirtlerine barıp: «İysa o'limnen qayta tirilipti! Ol sizlerden burın Galilag'a baradı. Onı sol jerde ko'resizler!» – dep aytıp barın'lar. Menin' sizlerge aytatug'ınım usı, – dedi.
8 Hayallar birese qorqısıp, birese qattı quwanısıp, qa'birden tez shıqtı da, Onın' sha'kirtlerine xabardı jetkiziw ushın asıg'ıp juwırıp ketti.
9 Ku'tilmegende İysa olardın' aldınan shıg'ıp: – Assalawma a'leykum! – dedi. Olar jaqınlap keldi de, İysanın' ayag'ın qushaqlap, Og'an tabındı.
10 Sonda İysa olarg'a: – Qorqpan'lar! Menin' tuwısqanlarıma barıp aytın'lar, Galilag'a barsın. Olar Meni sol jerde ko'redi, – dedi.
11 Hayallar jolda ju'rgende saqshılardın' geybirewleri qalag'a barıp, bolg'an waqıyanın' barlıg'ın bas ruwxaniylerge aytıp berdi.
12 Bas ruwxaniyler aqsaqallar menen jıynalısıp ken'esti de, a'skerlerge ko'p aqsha berip:
13 – «Tu'nde bizler uyıqlap atırg'anımızda sha'kirtleri kelip, Onı urlap alıp ketti», – dep aytın'lar.
14 Eger bul xabar ha'kimnin' qulag'ına jetse, bizler onın' menen kelisip, sizlerdi ha'r qanday ba'leden saqlap qalamız, – dedi.
15 A'skerler aqshanı alıp, olardın' u'yretiwi boyınsha isledi. Al usı so'z yahudiylerdin' arasında bu'gingi ku'nge deyin ken' tarqalg'an.
16 On bir sha'kirti Galilag'a, İysanın' o'zlerine aytqan tawına bardı.
17 Olar İysanı ko'rgende, Og'an tabındı, biraq geybirewleri gu'manlandı.
18 Sonda İysa olardın' qasına kelip: – Mag'an aspanda da, jerde de pu'tkil biylik berilgen.
19 Sonlıqtan da barıp, barlıq milletlerdi Mag'an sha'kirt qılın'lar: olardı A'kenin', Uldın' ha'm Muxaddes Ruwxtın' atı menen shomıldırıp,
20 Menin' sizlerge buyırg'anlarımnın' ha'mmesin orınlawdı olarg'a u'yretin'ler. Minekey, Men du'nyanın' aqırına deyin ha'mme waqıt sizler menen birge bolaman! – dedi.

Mark 1
1 Qudaydın' Ulı İysa Masixtın' Xosh Xabarının' baslanıwı.
2 İyshaya payg'ambardın' kitabında bılay dep jazılg'an: «Mine, Men xabarshımdı aldın'nan jiberemen, ol Senin' baratug'ın jolın'dı tayarlap qoyadı .
3 Sho'l dalada baqırg'an birewdin' dawısı shıg'adı: „İyemizge jol tayarlan'lar, Onın' jolların du'zetin'ler!“»
4 Yaqıya sho'l dalag'a kelip, adamlardı suwg'a shomıldırdı. Olarg'a gu'nalarının' keshiriliwi ushın ta'wbege keliwdi ha'm suwg'a shomıldırılıwdı ja'riyalap ju'rdi.
5 Sonda pu'tkil Yahudiya u'lkesinin' xalqı ha'm Erusalim turg'ınlarının' ha'mmesi og'an barıp, gu'naların moyınladı ha'm İordan da'ryasında shomıldırıldı.
6 Yaqıya tu'ye ju'ninen kiyim kiygen, belin teri qayıs penen buwg'an bolıp, shegirtke ha'm jabayı ha'rrenin' palı menen awqatlanatug'ın edi.
7 Ol xalıqqa ja'riyalap: – Menin' izimnen mennen de qu'diretli Birew kiyatır. Men iyilip, Onın' ayaq kiyiminin' bawın sheshiwge de ılayıqlı emespen.
8 Men sizlerdi suw menen shomıldırdım, al Ol sizlerdi Muxaddes Ruwx penen shomıldıradı, – dedi.
9 Sol ku'nleri İysa Galila u'lkesindegi Nasıra qalasınan kelip, İordan da'ryasında Yaqıyanın' qolınan shomıldırıldı.
10 İysa suwdan shıg'ıwdan-aq, aspannın' ashılg'anın ha'm Muxaddes Ruwxtın' kepterdey O'zinin' u'stine tu'skenin ko'rdi.
11 Sonda aspannan: – Sen – Menin' su'yikli Ulımsan', Men Sag'an ırzaman! – degen saza esitildi.
12 Sonnan son', da'rriw Muxaddes Ruwx İysanı sho'lge apardı.
13 İysa sho'lde qırıq ku'n bolıp, shaytan ta'repinen sınaldı. Ol jabayı haywanlar arasında boldı ha'm perishteler Og'an xızmet etti.
14 Yaqıya qamaqqa alıng'annan keyin, İysa Galila u'lkesine keldi ha'm Qudaydın' Xosh Xabarın ja'riyalap:
15 – Waqıt boldı, Quday Patshalıg'ı jaqınladı. Ta'wbe etip, Xosh Xabarg'a isenin'ler! – dedi.
16 İysa Galila ten'izinin' jag'ası menen baratırg'anda, ten'izge aw salıp ju'rgen Simondı ha'm onın' inisi Andreydi ko'rdi. Olar balıqshılar edi.
17 İysa olarg'a: – Menin' izime erin'ler! Men sizlerdi adamlardı Qudaydın' jolına tu'siriwshiler qılaman, – dedi.
18 Olar da'rriw awların taslap, Onın' izine erdi.
19 İysa biraz ju'rgennen son', Zebedeydin' ulı Yaqıptı ha'm onın' inisi Yuxandı ko'rdi. Olar qayıqta awların jamap otırg'an edi.
20 İysa da'rriw olardı da shaqırdı. Olar da a'kesi Zebedeydi jumısshılar menen qayıqta qaldırıp, İysanın' izine erdi.
21 Olar Kaparnahum qalasına keldi. Dem alıs ku'ni bolg'anda İysa da'rhal ma'jilisxanag'a kirip, adamlarg'a ta'lim bere basladı.
22 Adamlar Onın' ta'limine tan' qalıstı, sebebi Ol diniy mug'allimler sıyaqlı emes, al O'z biyligi menen ta'lim berdi.
23 Sol waqıtta olardın' ma'jilisxanasında jawız ruwxlı bir adam bolıp, ol:
24 – Nasıralı İysa! Bizler menen ne jumısın' bar? Sen bizlerdi joq etiwge keldin' be? Senin' kim ekenin'di bilemen, Sen – Qudaydın' Muxaddesisen'! – dep baqıra basladı.
25 Biraq İysa jawız ruwxqa keyip: – U'nin'di o'shir de, onnan shıg'ıp ket! – dedi.
26 Jawız ruwx adamdı qaltırattı da, qattı baqırıp, onnan shıg'ıp ketti.
27 Ha'mme tan' qalısıp, o'z ara: – Bul ne? Bul qanday qu'diretli jan'a ta'liymat? Onın' buyrıg'ına jawız ruwxlar da boysınadı-g'o, – desti.
28 İysa haqqında xabar tez arada pu'tkil Galila u'lkesinin' ha'mme jerine tarqaldı.
29 Ma'jilisxanadan shıg'ıwdan-aq, İysa Yaqıp ha'm Yuxan menen birge Simon ha'm Andreydin' u'yine keldi.
30 Simonnın' qa'yin enesinin' ıssılıg'ı ko'terilip, awırıp jatırg'an edi. Olar İysag'a ol haqqında da'rriw aytıp berdi.
31 İysa hayaldın' qasına barıp, qolınan uslap turg'ızg'anda, onın' ıssılıg'ı tu'sip, olarg'a xızmet etti.
32 Quyash batıp kesh tu'skende, adamlar İysag'a barlıq awırg'an ha'm jin urg'anlardı alıp keldi.
33 Pu'tkil qala xalqı esik aldına jıynaldı.
34 Ol ha'r tu'rli awırıw menen awırg'an ko'p adamlarg'a shıpa berdi ha'm ko'p jinlerdi quwıp shıg'ardı. İysa jinlerdin' so'ylewine ruxsat bermedi, o'ytkeni jinler Onın' kim ekenin biletug'ın edi.
35 Tan' azanda İysa erte turıp, u'yden shıqtı. Bir O'zi awlaq jerge ketip, sol jerde duwa etti.
36 Simon ha'm onın' qasındag'ılar Onı izlep shıqtı.
37 Onı tapqannan son', Og'an: – Ha'mme Seni izlemekte, – desti.
38 Ol juwap berip: – Ju'rin'ler, jaqın jaylasqan qalalarg'a barayıq. Men ol jerlerde de waz aytıwım kerek, sebebi Men sol ushın kelgenmen, – dedi.
39 Solay etip, İysa pu'tkil Galila u'lkesin aralap, olardın' ma'jilisxanalarında waz aytıp, jinlerdi quwıp shıg'ardı.
40 Maqaw kesel bolg'an bir adam İysag'a kelip, Onın' aldında dize bu'kti ha'm Onnan: – Eger Sen qa'lesen', meni maqaw keselden tazalay alasan'-g'o, – dep o'tindi.
41 İysanın' janı ashıp, qolın sozıp, og'an tiygizdi de: – Qa'leymen, tazalan! – dedi.
42 Da'rhal sol adamnın' maqaw keseli ketip, tazalandı.
43 İysa qatan' eskertip, onı da'rhal jiberdi de:
44 – Abayla, hesh kimge hesh na'rse aytıwshı bolma! Biraq ruwxaniyge barıp o'zin'di ko'rset te, maqaw keselden tazalang'anın'dı adamlarg'a da'lillew ushın, Muwsa buyırg'an qurbanlıqtı ber, – dedi.
45 Biraq ol barıp, bolg'an waqıyanın' ha'mmesin jar salıp ayta basladı. Sol sebepli, İysa endi qalag'a ashıq kire almaytug'ın boldı ha'm qala sırtındag'ı dalan'lıqta turdı. Sonda da xalıq Og'an ha'r ta'repten kele berdi.

Mark 2
1 Bir neshe ku'nnen keyin, İysa ja'ne Kaparnahumg'a qaytıp kelgende, adamlar Onın' u'yde ekenin esitti.
2 Ko'p adam jıynalg'anlıqtan, esik aldında da orın qalmadı. İysa olarg'a Qudaydın' so'zin ayttı.
3 Sonda Og'an to'rt adam bir la'n' adamdı ko'terip alıp keldi.
4 Biraq adam ko'p bolg'anlıqtan, İysag'a jaqınlasa almadı. Sonlıqtan olar İysa bolg'an u'ydin' to'besin ashıp, la'n' adamdı to'segi menen to'menge tu'sirdi.
5 İysa olardın' isenimin ko'rip, la'n' adamg'a: – Balam, gu'naların' keshirildi! – dedi.
6 Sol jerde bir neshe diniy mug'allimler otırg'an edi, olar ishlerinen:
7 «Ol nege Qudayg'a til tiygizip tur? Gu'nalardı jalg'ız Qudaydan basqa kim keshire aladı?» – dep oyladı.
8 İysa olardın' ne oylag'anın da'rriw bilip: – İshlerin'izden nege bunday na'rselerdi oylap tursızlar?
9 La'n' adamg'a neni aytıw an'satıraq: «Gu'naların' keshirildi», – dew me yamasa «Ornın'nan turıp, to'segin'di alıp ju'r», – dew me?
10 Biraq, Adam Ulının' jer betinde gu'nalardı keshiriwge biyligi bar ekenin bilip qoyın'lar, – dedi de, la'n' adamg'a:
11 – Sag'an aytaman: ornın'nan tur da, to'segin'di alıp, u'yin'e bar! – dedi.
12 Adam ornınan turdı da, da'rriw to'segin alıp, adamlardın' ko'z aldında shıg'ıp ketti. Ha'mme tan' qalıstı ha'm Qudaydı maqtap: – Bizler hesh qashan bunday na'rseni ko'rgen joqpız, – desti.
13 İysa ja'ne ten'iz jag'asına barg'anda, xalıq Onın' qasına keldi ha'm Ol adamlarg'a ta'lim berdi.
14 İysa ketip baratırıp, salıq ken'sesinde otırg'an Alpeydin' ulı Lebiydi ko'rdi de, og'an: – Menin' izime er! – dedi. Ol ornınan turıp, İysanın' izine erdi.
15 İysa Lebiydin' u'yinde dasturxan basında otırg'anda, ko'p salıqshılar menen gu'nakarlar Ol ha'm Onın' sha'kirtleri menen birge awqat jedi. O'ytkeni Onın' izine eriwshi bunday adamlar ko'p edi.
16 Pariseyler arasındag'ı diniy mug'allimler Onın' gu'nakarlar ha'm salıqshılar menen birge as iship otırg'anın ko'rip, Onın' sha'kirtlerine: – Ol nege salıqshılar ha'm gu'nakarlar menen birge as iship otır? – dedi.
17 Bunı esitken İysa: – Shıpakerge deni sawlar emes, al awırıwlar mu'ta'j. Men haq adamlardı emes, al gu'nakarlardı shaqırıw ushın keldim, – dedi.
18 Yaqıyanın' ha'm pariseylerdin' sha'kirtleri oraza tutatug'ın edi. Ayırım adamlar İysag'a kelip: – Yaqıyanın' ha'm pariseylerdin' sha'kirtleri oraza tutadı, al Senin' sha'kirtlerin' nege oraza tutpaydı? – dep soradı.
19 İysa olarg'a: – Toyg'a kelgenler ku'yew olar menen birge bolg'an waqıtta oraza tuta ala ma? Ku'yew o'zleri menen birge bolsa, olar oraza tuta almaydı.
20 Biraq, olardan ku'yewdi tartıp alıp ketiletug'ın ku'nler keledi, olar sonda, sol ku'nleri oraza tutadı.
21 Hesh kim eski kiyimge jan'a tawardan jamaw jamamaydı. Olay etse, jan'a jamaw eski kiyimnen jırtılıp qalıp, jırtıq burıng'ısınan beter boladı.
22 Hesh kim jan'a sharaptı eski meske quymaydı. Olay etse, jan'a sharap eski mesti jarıp, sharap ta ag'ıp ketedi, mes te buzıladı. Jan'a sharap jan'a meske quyılıwı tiyis, – dedi.
23 Bir dem alıs ku'ni İysa biyday atızının' arasınan o'tip baratırg'anda, sha'kirtleri jol boyı biydaydın' masaqların u'ze basladı.
24 Pariseyler İysag'a: – Qara, olar ne ushın dem alıs ku'ninde islewge bolmaytug'ın isti islep atır, – dedi.
25 İysa olarg'a: – O'zi de, qasındag'ılar da awqatqa mu'ta'j bolıp ash qalg'anda, Dawıttın' ne islegenin sizler hesh oqımag'ansızlar ma?
26 Ol bas ruwxaniy Abiyatardın' zamanında Qudaydın' U'yine kirip, tek ruwxaniylerge g'ana jewge bolatug'ın, Qudayg'a arnalg'an nanlardı o'zi de jegen, qasındag'ılarg'a da bergen emes pe? – dedi.
27 Ol ja'ne: – Adam dem alıs ku'ni ushın emes, al dem alıs ku'ni adam ushın jaratılg'an.
28 Sonlıqtan Adam Ulı dem alıs ku'ninin' de iyesi, – dedi.

Mark 3
1 İysa ja'ne ma'jilisxanag'a kirdi. Ol jerde qolı la'n' bir adam bar edi.
2 Geybirewler İysanı ayıplamaqshı bolıp, dem alıs ku'ni sol adamg'a shıpa bermes pe eken dep, Onı an'lıdı.
3 İysa qolı la'n' adamg'a: – Ortag'a shıq, – dedi.
4 Son'ınan olardan: – Nızam boyınsha dem alıs ku'ni ne islegen durıs: jaqsılıq pa yamasa jamanlıq pa? Adamnın' janın qutqarıw ma yamasa nabıt qılıw ma? – dep soradı. Biraq olar u'ndemedi.
5 İysa olarg'a ashıwlı na'zer taslap, olardın' tas bawırlıg'ına qıynaldı ha'm sol adamg'a: – Qolın'dı soz, – dedi. Ol qolın sozg'anda, qolı burıng'ıday sap-saw bolıp qaldı.
6 Biraq pariseyler sırtqa shıg'ıp, İysanı joq qılıw tuwralı Hirodtın' adamları menen da'rriw til biriktire basladı.
7 İysa O'z sha'kirtleri menen ten'izdin' jag'asına shıqtı. Og'an Galiladan ko'p xalıq erip ju'rdi.
8 Yahudiyadan, Erusalimnen, İdumeyadan, İordannın' arg'ı jag'asınan ha'm Tir menen Sidon a'tirapınan ju'da' ko'p adamlar Onın' islegen isleri haqqında esitip, Og'an keldi.
9 Xalıq ko'p jıynalg'anlıqtan, O'zin tıg'ılıstırmasın dep, İysa sha'kirtlerine qayıq tayarlawdı tapsırdı.
10 Sebebi Ol ko'p adamlarg'a shıpa bergenlikten, awırıw adamlardın' ha'mmesi Og'an qolların tiygizbekshi bolıp, a'tirapına tıg'ılıstı.
11 Ha'r qashan jawız ruwxlar İysanı ko'rgende, Onın' aldına jıg'ılıp: – Sen – Qudaydın' Ulısan'! – dep baqırısatug'ın edi.
12 Biraq Ol O'zinin' kim ekenligin ashıq aytıwdı olarg'a qatan' qadag'an etetug'ın edi.
13 İysa tawg'a shıg'ıp, O'zi qa'legen adamlardı shaqırg'anda, olar Onın' qasına keldi.
14 -
15 O'zi menen birge bolıw ushın, Qudaydın' so'zin ja'riyalawg'a jiberiw ushın ha'm jinlerdi quwıp shıg'arıwg'a biylik beriw ushın on ekisin tan'ladı.
16 İysa tayınlag'an on eki elshi mınalar edi: Ol Petr dep atag'an Simon,
17 İysa Boanerges, yag'nıy «gu'ldirmamanın' balaları» dep atag'an Zebedeydin' ulları Yaqıp ha'm Yuxan,
18 Andrey, Filip, Bartolomey, Matta, Tomas, Alpeydin' ulı Yaqıp, Tadey, watansu'yer Simon
19 ha'm keyin İysag'a satqınlıq islegen Yahuda İsqariot.
20 Son'ınan İysa u'yge kirgende, ja'ne ko'p xalıq jıynalıp, Og'an ha'm sha'kirtlerine awqatlanıwg'a mu'mkinshilik bolmay qaldı.
21 İysanın' u'y-ishi bunı esitip, Onı alıp ketiw ushın keldi. O'ytkeni adamlar: «Ol esinen awıptı», – degen edi.
22 Erusalimnen kelgen diniy mug'allimler: – Onda Belzebu'l-shaytan bar. Ol jinlerdi jinlerdin' baslıg'ının' ku'shi menen quwıp shıg'arıp ju'r, – desti.
23 Sonda İysa olardı O'zine shaqırıp alıp, olarg'a tımsallar menen so'yley basladı: – Shaytandı shaytan qalay quwıp shıg'ara aladı?
24 Eger bir patshalıq o'z ishinen bo'linse, ol qulaydı.
25 Bir u'y o'z ishinen bo'linse, ol qulaydı.
26 Eger shaytan o'zine o'zi qarsı shıg'ıp, o'z ara bo'linse, onda onın' patshalıg'ının' qulap, tamam bolatug'ın waqtının' jetkeni.
27 Hesh kim de ku'shli adamnın' u'yine kirip, mal-mu'lkin tonay almaydı. Tek onı baylag'annan keyin g'ana onın' u'yin tonay aladı-g'o.
28 Sizlerge shının aytıp turman: adamlardın' ha'r qanday gu'nası da, til tiygiziwleri de keshiriledi.
29 Biraq kim de kim Muxaddes Ruwxqa til tiygizse, hesh qashan keshirilmeydi. Ol ma'n'gige gu'nalı boladı.
30 İysa bul so'zlerdi adamlardın': «Onda jawız ruwx bar», – degeni sebepli ayttı.
31 Sonda İysanın' anası ha'm tuwısqanları keldi. Olar u'ydin' sırtında turıp, adam jiberip, Onı shaqırttı.
32 A'tirapında otırg'an alaman İysag'a: – Senin' anan' menen tuwısqanların' kelip, Seni sırtta shaqırıp tur, – desti.
33 İysa olarg'a juwap qaytarıp: – Menin' anam kim, tuwısqanlarım kimler? – dedi de,
34 a'tirapında otırg'anlarg'a qarap: – Mine, Menin' anam ha'm tuwısqanlarım!
35 Kim de kim Qudaydın' erkin orınlasa, Menin' tuwısqanım da, anam da – sol, – dedi.

Mark 4
1 İysa ja'ne ten'iz jag'asında ta'lim bere basladı. A'tirapına ju'da' ko'p xalıq jıynalg'anlıqtan, ten'izdegi qayıqqa minip otırdı, al xalıq ten'izdin' jag'asında, jerde boldı.
2 Ol xalıqqa tımsallar menen ko'p na'rselerdi u'yretip, bılay dedi:
3 – Tın'lan'lar: bir tuqım sebiwshi tuqım sebiwge shıg'ıptı.
4 Ol sepkende, tuqımlardın' geybirewleri jol shetine tu'sipti. Quslar ushıp kelip, olardı shoqıp jep qoyıptı.
5 Geybirewleri topırag'ı az bolg'an taslaqqa tu'sip, jer teren' bolmag'anlıqtan tez ko'gerip shıg'ıptı.
6 Biraq ku'n shıqqannan son' solıp, tamırsız bolg'anlıqtan, quwrap qalıptı.
7 Geybirewleri tikenler arasına tu'sipti. Tikenler o'skennen son', olardı tunshıqtırıp taslaptı ha'm olar zu'ra'a't bermepti.
8 Al basqaları o'nimli jerge tu'sip, ko'gerip o'sip shıg'ıptı ha'm geybirewi otız, geybirewi alpıs, geybirewi ju'z eseden zu'ra'a't beripti.
9 Qulag'ı bar jaqsılap esitip alsın!
10 İysa jalg'ız qalg'anda, on eki sha'kirti ha'm basqalar Onnan tımsallar haqqında soradı.
11 İysa olarg'a bılay dedi: – Quday Patshalıg'ının' sırın biliw sizlerge berilgen. Al sırttag'ı basqa adamlarg'a ha'mmesi tımsallap aytıladı.
12 Solay etip: «Olar qarasa da ko'rmeydi, esitse de tu'sinbeydi, qaytıp kelip, keshirilmeydi».
13 İysa olarg'a bılay dedi: – Sizler bul tımsaldı tu'sinbeysizler me? Onda basqa barlıq tımsallardı qalay tu'sinesizler?
14 Tuqım sebiwshi Qudaydın' so'zin sebedi.
15 Geybir adamlar jol shetine sebilgen tuqımlarg'a uqsaydı, olar Qudaydın' so'zin esitiwden-aq, shaytan kelip, olardın' kewline sebilgen so'zdi alıp ketedi.
16 Bazılar taslaq jerge sebilgen tuqımlarg'a uqsaydı. Olar so'zdi esitken waqıtta-aq onı quwanısh penen qabıl etedi.
17 Biraq tamırsız bolg'anlıqtan turaqsızlıq etip, so'z ushın azap shegiwge yamasa quwdalanıwg'a tuwra kelgende, tez isenimnen qaytadı.
18 Ayırımlar tikenler arasına sebilgen tuqımlarg'a uqsaydı.
19 Olar so'zdi esitse de, bul du'nyanın' ta'shiwishleri, baylıqqa aldanıw ha'm basqa da ha'wes bolıwlar so'zdi tunshıqtıradı, sonlıqtan olar zu'ra'a't bermeydi.
20 Al basqaları o'nimli jerge sebilgen tuqımlarg'a uqsaydı. Olar so'zdi esitip, onı qabıl etedi ha'm zu'ra'a't beredi: birewleri otız, birewleri alpıs, birewleri ju'z eseden beredi.
21 İysa olarg'a ja'ne bılay dedi: – Kim shıranı ıdıstın' yamasa ka'ttin' astına qoyıw ushın a'keledi? Kerisinshe, onı shıra qoyg'ıshqa qoyıw ushın a'kelmey me?
22 Sebebi ashılmaytug'ın hesh qanday sır, bilinbeytug'ın hesh qanday jasırın na'rse joq.
23 Esitiwge qulag'ı bar esitsin!
24 İysa dawam etip, olarg'a bılay dedi: – Esitkenlerin'izge kewil awdarın'lar! Sizler qanday o'lshem menen o'lshep bersen'ler, Quday da sizlerge sonday o'lshem menen o'lshep beredi. Ha'tte, sizlerge qosımsha etip te beredi.
25 Kimde bar bolsa, og'an qosımsha etip beriledi, al kimde joq bolsa, onın' barı da tartıp alınadı.
26 Son' İysa: – Aspan Patshalıg'ı mınag'an uqsaydı: bir adam jerge tuqım sewipti.
27 Ol tu'n bolg'anda uyıqlaptı, ku'ndiz bolg'anda oyanıptı: biraq tuqımnın' qalay ko'gerip o'skenin bilmepti.
28 O'ytkeni jer o'z-o'zinen zu'ra'a't beredi: da'slep ko'k shıg'ıp, son'ınan masaq, al onnan son' masaq ishinde da'n o'nedi.
29 Al egin pisip jetiliskende, sol adam da'rriw orıwg'a kirisedi, sebebi orıw ma'ha'li keldi, – dedi.
30 İysa tag'ı bılay dedi: – Quday Patshalıg'ın nege uqsatayıq? Onı qanday tımsal menen tu'sindiriwge boladı?
31 Ol qıshqıl tuqımg'a uqsaydı. Jerge sebilgende, bul tuqım jer ju'zindegi barlıq tuqımlardın' en' kishisi boladı.
32 Biraq ol sebilgennen son' o'sip, shaqaları jayılıp, barlıq sho'plerden u'lken boladı ha'm og'an aspan qusları ushıp kelip, sayalı shaqalarına uya saladı.
33 İysa usınday ko'p tımsallar menen xalıqqa tu'sine alg'anınsha so'z ayttı.
34 Olarg'a tımsalsız hesh na'rse aytpadı, al sha'kirtlerine awlaqta ha'mmesin tu'sindirdi.
35 Sol ku'ni keshte İysa sha'kirtlerine: – Ten'izdin' arg'ı jag'asına o'teyik, – dedi.
36 Olar xalıqtı qaldırıp, İysanı otırg'an qayıg'ı menen alıp ketti. Onın' menen birge basqa qayıqlar da bar edi.
37 Sonda ku'shli dawıl ko'terilip, tolqınlar qayıqtı soqqılag'anda, qayıq suwg'a tola basladı.
38 Al İysa qayıqtın' artqı jag'ında basına dastıq salıp, uyıqlap atır edi. Sha'kirtleri Onı oyatıp: – Ustaz! Bizler o'letug'ın boldıq-g'o, bul Sag'an ba'ri bir me? – dedi.
39 Sonda Ol turdı da, samalg'a tıyım salıp, ten'izge: – Toqta! Tınıshlan! – dep buyırdı. Sonda samal toqtap, awır tınıshlıq ornadı.
40 İysa olarg'a: – Nege bunshama qorqasızlar? Ele isenimlerin'iz joq pa? – dedi.
41 Biraq olar qattı qorqısıp, bir-birine: – Samaldı da, ten'izdi de O'zine boysındıratug'ın bul kim? – desti.

Mark 5
1 Olar ten'izdin' arg'ı jag'asındag'ı Gadara u'lkesine keldi.
2 İysa qayıqtan tu'skende, da'rriw Onın' qarsı aldınan qa'birlerdin' arası menen kiyatırg'an jawız ruwxqa shalıng'an adam shıqtı.
3 Bul adam qa'birler arasında jasap, onı hesh kim shınjır menen de baylap taslay almag'an edi.
4 Neshe ret shınjırlasa da, kisenlese de, ol ha'r qashan shınjırlardı u'zip, kisenlerdi sındırıp taslaytug'ın edi. Onı boysındırıwg'a hesh kimnin' ku'shi jetpeytug'ın edi.
5 Ol ku'ni-tu'ni qa'birler arasında ha'm tawdın' eteklerinde baqırıp, o'zin taslar menen jaraqatlaytug'ın edi.
6 Uzaqtan İysanı ko'rgen ol juwırıp keldi de, ayag'ına jıg'ılıp:
7 – Qu'diretli Qudaydın' Ulı – İysa! Menin' menen ne jumısın' bar? Quday ushın o'tinemen, meni qıynama! – dep qattı baqırdı.
8 O'ytkeni İysa: «Ha'y, jawız ruwx, bul adamnan shıg'ıp ket!» – degen edi.
9 Sonda İysa onnan: – Atın' kim? – dep soradı. Ol: – Menin' atım u'lken topar, sebebi bizler ko'ppiz, – dedi
10 ha'm o'zlerin bul jerden basqa jaqqa jibermewin o'tinip, Og'an qattı jalındı.
11 Sol jerdegi tawdın' eteginde u'lken shoshqa padası jayılıp ju'rgen edi.
12 Jawız ruwxlar İysag'a jalınıp: – Bizlerdi sol shoshqalarg'a jiber, olarg'a kireyik, – dedi.
13 İysa olarg'a ruxsat etti. Sonda jawız ruwxlar sol adamnan shıg'ıp, shoshqalarg'a kirdi ha'm eki mın'g'a shamalas shoshqa padası juwırısıp, tik jardan ten'izge tu'sti de, batıp ketti.
14 Shoshqa bag'ıwshılar qashıp ketip, qala ha'm awıllarg'a bardı da, bolg'an waqıyanı aytıp berdi. Adamlar ne bolg'anın ko'riw ushın keldi.
15 Olar İysanın' qasına barıp, burın u'lken jin toparı urg'an adamnın' aqıl-esi kirip, kiyinip otırg'anın ko'rgende qorqıp qalıstı.
16 Bolg'an waqıyanı ko'rgenler jin urg'an adamg'a ha'm shoshqalarg'a ne bolg'anın olarg'a aytıp berdi.
17 Sonda adamlar İysadan olardın' u'lkesinen ketiwin o'tine basladı.
18 İysa qayıqqa mingende, jinnen azat bolg'an adam Og'an: – Senin' menen birge barayın, – dep jalındı.
19 Biraq İysa og'an ruxsat etpey: – U'yin'e, jaqınların'nın' qasına qayt, İyemizdin' sag'an ne islegenin ha'm Onın' sag'an qanday miyrim-sha'pa'a't ko'rsetkenin olarg'a aytıp ber, – dedi.
20 Ol adam sol jerden ketip, İysanın' og'an ne islegenin Dekapoliske barıp ja'riyalay basladı. Esitkenlerdin' ha'mmesi tan' qalıstı.
21 İysa qayıq penen ja'ne arg'ı jag'ag'a o'tkende, a'tirapına ko'p adam jıynaldı. Ol jag'ada turg'anda,
22 Yair atlı ma'jilisxana basshılarının' biri keldi. Ol İysanı ko'rip, ayag'ına jıg'ıldı da:
23 – Kishkene qızım o'lim to'seginde jatır. Sen kelip, onın' u'stine qolın'dı qoy, ol shıpa tawıp, tiri qalsın! – dep qattı jalındı.
24 İysa onın' menen birge ketti. İzine ko'p xalıq erip, tıg'ılıstırıp ju'rdi.
25 Sol jerde on eki jıl boyı qan ketip awırg'an bir hayal bar edi.
26 Ol talay shıpakerlerden ko'p azap shekken edi ha'm pu'tkil mal-mu'lkin sarplag'an bolsa da hesh shıpa tappay, awhalı burıng'ısınan beter bolg'an edi.
27 Hayal İysa haqqında esitip, adamlardın' arası menen Onın' arqa betinen keldi de, kiyimine qolın tiygizdi.
28 O'ytkeni ol ishinen: «Onın' kiyimine g'ana qol tiygizsem, shıpa tabaman», – degen edi.
29 Sol waqıtta-aq hayaldın' qan ketiwi toqtadı ha'm ol denesinin' shıpa tapqanın sezdi.
30 Sonda İysa O'zinen ku'sh shıqqanın da'rriw bilip, xalıqqa burıldı da: – Menin' kiyimime kim qolın tiygizdi? – dep soradı.
31 Sha'kirtleri Og'an: – Xalıqtın' Seni tıg'ılıstırıp kiyatırg'anın ko'rip turıp, nege: «Menin' kiyimime kim qol tiygizdi», – dep soraysan'? – dedi.
32 Biraq İysa bunı kim islegenin ko'riw ushın, a'tirapına qaray basladı.
33 Sonda o'zine ne bolg'anın bilgen hayal qorqıp ha'm qaltırap, Onın' aldına keldi de, ayag'ına jıg'ılıp, bar haqıyqattı aytıp berdi.
34 İysa og'an: – Qızım! İsenimin' seni qutqardı. Tınıshlıq penen bara ber, endi da'rtin'nen azap shekpeysen', – dedi.
35 Ol ele usılardı aytıp turg'anda, ma'jilisxana basshısının' u'yinen adamlar kelip: – Qızın'ız o'ldi. Endi nege Ustazdın' tınıshın alıp tursız? – dedi.
36 Biraq İysa bul so'zlerdi esitse de, ma'jilisxana basshısına: – Qorqpa, tek isen, – dedi.
37 İysa O'zine Petr, Yaqıp ha'm onın' inisi Yuxannan basqa hesh kimnin' eriwine ruxsat etpedi.
38 Olar ma'jilisxana basshısının' u'yine kelgende, dawıs shıg'arıp qattı jılasıp turg'an adamlardı ko'rdi.
39 İysa ishke kirip: – Nege qayg'ırıp, jılap tursızlar? Qız o'lgen joq, ol tek uyıqlap atır, – dedi.
40 Olar İysanın' u'stinen ku'ldi. Biraq Ol ha'mmeni shıg'arıp jiberip, O'zi menen birge qızdın' ata-anasın ha'm sha'kirtlerin alıp, qız jatırg'an bo'lmege kirdi.
41 Qızdın' qolınan uslap, og'an: – Talita kumi! – dedi. Bul: «Qızım, sag'an aytaman, tu'rgel», – degendi bildiredi.
42 Qız da'rriw ornınan turıp, ju're basladı: onın' jası on ekide edi. Bunı ko'rgenler qattı tan' qalıstı.
43 İysa olarg'a bul haqqında hesh kimge aytpawların qatan' buyırıp, qızg'a awqat beriwdi tapsırdı.

Mark 6
1 İysa sol jerden shıg'ıp, O'zi o'sken qalag'a keldi. Onın' izine sha'kirtleri de erdi.
2 Dem alıs ku'ni bolg'anda, Ol ma'jilisxanada ta'lim bere basladı. Onı tın'lag'an ko'p adamlar tan' qalısıp: – Bulardın' ba'rin Ol qayaqtan alg'an? Og'an bunday danalıqtı kim bergen? Usınday ka'ramatlar Onın' qolı menen qalay islenbekte?
3 Ol ag'ash ustası emes pe? Ol Ma'riyamnın' ulı, Yaqıp, İoses, Yahuda ha'm Simonlardın' ag'ası emes pe? Onın' qarındasları da usı jerde, bizlerdin' aramızda emes pe? – desip, Onı ta'n almadı.
4 İysa olarg'a: – Qa'dirlenbeytug'ın payg'ambar joq, ol tek o'z watanında, ag'ayin-tuwg'anlarının' arasında ha'm u'yinde g'ana qa'dirsiz, – dedi.
5 İysa ol jerde tek bir neshe awırıw adamlardın' u'stine g'ana qolın qoyıp, shıpa berdi, biraq basqa ka'ramatlar isley almadı
6 ha'm olardın' isenimsizligine hayran qaldı. Son'ınan İysa sol a'tiraptag'ı awıllardı aralap, ta'lim berdi.
7 On eki sha'kirtin shaqırıp alıp, olardı ekew-ekewden jibere basladı ha'm olarg'a jawız ruwxlardı quwıp shıg'arıwg'a biylik berdi.
8 Olarg'a: – Jolg'a jalg'ız tayaqtan basqa hesh na'rse: nan da, dorba da, qaltaların'ızg'a aqsha da alman'lar,
9 ayaqların'ızg'a ayaq kiyim kiysen'ler de, artıq kiyim alman'lar, – dep buyırdı.
10 Ol ja'ne: – Bir jerlerde qaysı u'yge kirsen'iz, ol jerden shıg'ıp ketkenin'izshe, sol u'yde bolın'lar.
11 Eger bir jerde sizlerdi qabıl etpese ha'm so'zlerin'izdi tın'lamasa, sol jerden shıg'ıp baratırıp, olarg'a eskertiw retinde, ayaqların'ızdag'ı shan'dı qag'ıp ketin'ler, – dedi.
12 Sha'kirtler barıp, xalıqqa ta'wbe etiwdi ja'riyalap ju'rdi
13 ha'm ko'p jinlerdi quwıp shıg'arıp, ko'p awırıw adamlardı may menen sılap, olarg'a shıpa berdi.
14 Patsha Hirod İysa tuwralı esitti, sebebi Onın' atı ha'mmege belgili bolg'an edi. Geybirewler: «Bul – o'limnen qayta tirilgen Shomıldırıwshı Yaqıya, sonlıqtan da Ol usınday ka'ramatlar islemekte», – dese,
15 bazılar: «Bul – İliyas», – desti. Tag'ı basqalar: «Ol – burıng'ı payg'ambarlar sıyaqlı, bir payg'ambar», – desti.
16 Al bunı esitken Hirod: – Men basın kestirgen Yaqıya tirilip kelipti, – dedi.
17 Hirod o'z inisi Filiptin' hayalı Hirodiyag'a u'ylengenligi sebepli, adam jiberip, Yaqıyanı uslatıp baylattı da, onı qamatıp tasladı.
18 O'ytkeni Yaqıya og'an: «Tuwısqanın'nın' hayalın alıwın' nızamg'a tuwrı kelmeydi», – degen edi.
19 Al Hirodiya kek saqlap, Yaqıyanı o'ltiriwdi oylap edi, biraq o'ltire almadı.
20 Sebebi Hirod Yaqıyanın' haq ha'm muxaddes adam ekenin bilip, onnan qorqıp, onı qorg'aytug'ın edi. Ol Yaqıyanın' so'zlerin esitkende qattı tınıshsızlansa da, olardı qızıg'ıwshılıq penen tın'laytug'ın edi.
21 Ku'nlerdin' birinde qolaylı jag'day tuwıldı. Hirod tuwılg'an ku'ninde saray ha'meldarlarına, a'skerbasılarg'a ha'm Galila u'lkesinin' basshılarına zıyapat berdi.
22 Sonda Hirodiyanın' qızı kelip oyıng'a tu'sip, Hirodtın' ha'm onın' qonaqlarının' kewlinen shıqtı. Hirod qızg'a: – Mennen ne tilesen' de sora, beremen, – dedi.
23 Ja'ne de, qızg'a ant iship: – Ne tilesen' de, ha'mmesin beremen, patshalıg'ımnın' yarımın da beremen, – dedi.
24 Qız sırtqa shıg'ıp, anasına: – Ne sorayın? – dedi. Anası: – Shomıldırıwshı Yaqıyanın' basın sora! – dedi.
25 Qız da'rriw asıg'ıslıq penen patshag'a keldi de: – Mag'an tap ha'zir Shomıldırıwshı Yaqıyanın' basın aldırıp, tabaqqa salıp beriwin'izdi qa'leymen, – dedi.
26 Patsha bug'an qattı qıynalsa da, o'zi ant ishkenlikten ha'm qonaqları sebepli, qızdın' tilegine qarsı tura almadı.
27 Sonlıqtan patsha sol waqıtta-aq ja'lladın jiberip, Yaqıyanın' basın a'keliwdi buyırdı. Ja'llad barıp, qamaqta Yaqıyanın' basın kesti de,
28 tabaqqa salıp, qızg'a a'kelip berdi, al qız onı anasına berdi.
29 Bunı esitken Yaqıyanın' sha'kirtleri kelip, onın' denesin alıp ketti de, qa'birge qoydı.
30 Elshiler İysanın' qasına qaytıp kelip, Og'an barlıg'ın: qanday isler islegenin ha'm nelerdi u'yretkenin aytıp berdi.
31 İysa olarg'a: – Kelin'ler, awlaq jerge barayıq, ol jerde sizler biraz dem alasızlar, – dedi. O'ytkeni kelip-ketiwshiler ko'p bolg'anlıqtan, olardın' awqatlanıwg'a da waqtı joq edi.
32 Sonlıqtan da olar qayıqqa minip, jalg'ız o'zleri elsiz jerge ketti.
33 Biraq ko'p adamlar olardın' ketip baratırg'anın ko'rdi. Olardı tanıg'anlıqtan, barlıq qalalardan shıqtı da, jag'a boylap juwırısıp, olardan burın jetip keldi.
34 İysa qayıqtan tu'skende sonshama xalıqtı ko'rip, olarg'a janı ashıdı. Sebebi olar shopansız qoylarg'a uqsaytug'ın edi. Sonlıqtan İysa olarg'a ko'p na'rselerdi u'yrete basladı.
35 Kesh bolg'anda, Onın' sha'kirtleri qasına kelip: – Bul – bir elsiz jer, ku'n de kesh boldı.
36 Olardı tarqatıp jiber, a'tiraptag'ı awıl-elatlarg'a barıp, o'zlerine azıq satıp alsın, – dedi.
37 İysa olarg'a juwap berip: – Olarg'a sizler awqat berin'ler! – degende, olar: – Rasında da, eki ju'z dinarg'a nan satıp alıp, xalıqqa jegizeyik pe? – dedi.
38 İysa olarg'a: – Qansha nanın'ız bar? Barıp ko'rin'ler, – dedi. Olar bilip kelip: – Bes nan, eki balıq bar eken, – desti.
39 Sonda İysa sha'kirtlerine xalıqtı top-topqa bo'lip, jasıl sho'ptin' u'stine otırg'ızıwdı buyırdı.
40 Xalıq ju'zden, eliwden toparg'a bo'linip otırdı.
41 İysa bes nan menen eki balıqtı alıp, aspang'a qarap Qudayg'a shu'kirlik etti. Nanlardı sındırıp, xalıqqa tarqatıw ushın sha'kirtlerine berdi ha'm eki balıqtı da barlıg'ına u'lestirdi.
42 Olardın' ha'mmesi jep toydı.
43 Awısqan nan bo'leklerin ha'm balıqlardı jıynap, u'lken on eki sebet toltırdı.
44 Nan jegen er adam bes mın'g'a shamalas edi.
45 Bunnan son', da'rhal İysa sha'kirtlerine qayıqqa miniwdi ha'm O'zinen burın arg'ı jag'adag'ı Betsaydag'a ketiwdi buyırdı. Al O'zi xalıqtı tarqatıp jiberdi.
46 Olardı jibergennen son', duwa etiw ushın tawg'a shıqtı.
47 Kesh bolg'anda qayıq ten'izdin' ortasında bolıp, al İysanın' jalg'ız O'zi jag'ada edi.
48 Samal qarsı esip turg'anlıqtan, İysa sha'kirtlerinin' esiwge qıynalıp atırg'anın ko'rdi. Tan'g'ı to'rtler shaması İysa ten'izdin' u'sti menen sha'kirtlerine qaray ju'rip, olardın' qasınan o'teyin dep te qaldı.
49 Sha'kirtleri ten'izdin' u'sti menen kiyatırg'an Onı ko'rgende a'rwaq dep oylap, baqırısıp jiberdi.
50 O'ytkeni ha'mmesi Onı ko'rip, qorqıp qalısqan edi. Biraq İysa olarg'a da'rriw: – Jigerlenin'ler! Bul Men-g'o, qorqpan'lar! – dedi.
51 Sonda İysa olardın' qayıg'ına miniwden, samal toqtadı. Olar qattı tan' qalıstı.
52 Sebebi olar nan menen bolg'an ka'ramattı tu'sinbegen edi: kewilleri soqır edi.
53 İysa ha'm Onın' sha'kirtleri ten'izdin' arg'ı jag'asına o'tip, Genesaret jerine kelip toqtadı da, qayıqtı baylap qoydı.
54 Olar qayıqtan tu'skende, adamlar İysanı da'rriw tanıp,
55 pu'tkil do'gerekke juwırıstı. Onın' qay jerde ekenligin esitiwden, Og'an awırıw adamlardı to'sekleri menen a'kele basladı.
56 Ol qay jerge kelmesin: awıllarg'a ma, qalalarg'a ma, elatlarg'a ma, adamlar awırıwlardı bazar maydanlarına alıp keldi. Olar İysadan hesh bolmasa kiyiminin' shetine g'ana qol tiygiziwge ruxsat soradı. Qol tiygizgenlerdin' ha'mmesi shıpa taptı.

Mark 7
1 İysanın' qasına Erusalimnen kelgen pariseyler ha'm ayırım diniy mug'allimler jıynaldı.
2 Olar İysanın' sha'kirtlerinin' ayırımları haram, yag'nıy u'rp-a'det boyınsha juwılmag'an qolları menen awqat jegenin ko'rdi.
3 O'ytkeni pariseyler ha'm barlıq yahudiyler ata-babalarınan qalg'an u'rp-a'detlerin saqlap, qolların jaqsılap juwmay turıp awqat jemeytug'ın
4 ha'm ja'ne de, bazardan kelip, juwınbag'ansha awqatlanbaytug'ın edi. Olar basqa da ko'p da'stu'rlerdi saqlawdı u'rdis etken. Mısalı: kese, gu'ze, mıs qazanlardı juwadı.
5 Sonlıqtan pariseyler menen diniy mug'allimler İysadan: – Nege Senin' sha'kirtlerin' ata-babalardan qalg'an u'rp-a'detlerdi orınlamay, haram qolları menen awqat jeydi? – dep soradı.
6 İysa olarg'a: – Sizler, eki ju'zliler tuwralı İyshaya payg'ambar mınaday dep durıs boljag'an: «Bul xalıq sıylar Meni tili menen, Al kewilleri tur Mennen alıs.
7 Olar Mag'an bosqa sıyınıp, Adam oylap tapqan parızlardı u'yreter».
8 Sizler Qudaydın' buyrıg'ın taslap, adamlardın' da'stu'rlerin orınlap ju'rsizler, – dedi.
9 İysa olarg'a ja'ne: – Sizler o'z da'stu'rlerin'izdi saqlaw ushın, Qudaydın' buyrıg'ın biykarlawdı aqılg'a muwapıq dep esaplaysızlar.
10 Muwsa: «Ata-anan'dı hu'rmetle, kim de kim ata-anasına jaman so'z aytsa, o'ltirilsin», – degen.
11 Biraq sizler: «Kim de kim a'kesine yamasa anasına: „Sag'an beretug'ınımdı Qudayg'a qurban (Qudayg'a arnalg'an sıy) ettim“, dese,
12 sol adam ata-anasına hesh ja'rdem bermese de boladı», – deysizler.
13 Solay etip, sizler o'z u'rp-a'detlerin'iz benen Qudaydın' so'zin biykar etip, basqa da usı sıyaqlı ko'p islerdi isleysizler, – dedi.
14 İysa xalıqtı ja'ne O'zine shaqırıp alıp bılay dedi: – Meni ha'mmen'iz tın'lap, tu'sinip alın'lar.
15 Adamnın' ishine sırttan kiretug'ın hesh na'rse onı haramlay almaydı, al adamdı onın' ishinen shıg'atug'ın na'rse haramlaydı.
17 Ol xalıqtın' qasınan ketip, u'yge kirgende, sha'kirtleri sol tımsal haqqında soradı.
18 İysa olarg'a: – Ele sizler de tu'sinbedin'ler me? Adamnın' ishine sırttan kiretug'ın hesh na'rse onı haramlay almaytug'ının tu'sinbeysizler me?
19 Sebebi ol onın' kewline emes, al qarınına barıp, son'ınan sırtqa shıg'adı, – dedi. Solay etip, İysa ha'r qanday azıq-awqattın' hadal ekenin ayttı.
20 Ol ja'ne: – Adamdı onın' ishinen shıqqan na'rseler haramlaydı.
21 O'ytkeni ishten, adamnın' kewlinen jaman oylar, buzıqshılıq, urlıq islew, adam o'ltiriw,
22 neke hadallıg'ın buzıw, na'psiqawlıq, jawızlıq, aldaw, azg'ınlıq, ku'nshillik, masqaralaw, menmenlik, aqılsızlıq shıg'adı.
23 Bul jamanlıqlardın' barlıg'ı adamnın' ishinen shıg'ıp, onı haramlaydı, – dedi.
24 İysa sol jerden shıg'ıp, Tir u'lkesine keldi. Ol bir u'yge kirdi ha'm bunı hesh kimnin' bilgenin qa'lemedi, biraq jasırına almadı.
25 Kishkene qızı jawız ruwxqa shalıng'an bir hayal İysa haqqında esitip, da'rhal Og'an keldi de, ayag'ına jıg'ıldı.
26 Bul – Sirofinikiya elinde tuwılg'an grek hayalı edi. Ol İysadan qızındag'ı jindi quwıp shıg'arıwdı o'tindi.
27 Al İysa og'an: – Birinshi balalardı toydırıw kerek, balalardın' nanın alıp, iytlerge taslaw durıs emes, – dedi.
28 Hayal juwap berip: – Durıs, İyem. Biraq iytler de dasturxannan tu'sken balalardın' nanının' usaqların jeydi-g'o, – dedi.
29 İysa og'an: – Usı juwabın' ushın u'yin'e qayta ber, qızın'nan jin shıg'ıp ketti, – dedi.
30 Hayal u'yine kelgende, qızının' to'sekte jatırg'anın ha'm onnan jinnin' shıg'ıp ketkenin ko'rdi.
31 İysa Tir u'lkesinen shıg'ıp, Sidon arqalı Dekapolistin' u'sti menen Galila ten'izine qaytıp keldi.
32 Sol jerde adamlar Og'an ha'm geren', ha'm saqaw bolg'an adamdı alıp kelip, onın' u'stine qolın qoyıwın o'tindi.
33 İysa onı shetirek shıg'arıp, qulaqlarına barmaqların tıqtı da, tu'kirip, qolın onın' tiline tiygizdi.
34 Aspang'a qarap gu'rsindi de, og'an: – Effata! – dedi. Bul «ashıl» degendi bildiredi.
35 Sol waqıtta-aq adamnın' qulaqları ashıldı ha'm ol tilge kirip, durıs so'yley basladı.
36 İysa adamlarg'a bul haqqında hesh kimge aytpawdı buyırdı. Biraq Ol olarg'a qansha tıyım salsa da, olar ja'ne de ko'birek jaya berdi.
37 Adamlar qattı tan' qalısıp: – Ol ha'mmesin jaqsı isleydi: geren'lerdi esitetug'ın, gu'n'eleklerdi so'yleytug'ın qıladı, – desti.

Mark 8
1 Sol ku'nleri ko'p xalıq jıynaldı. Olardın' jeytug'ın hesh na'rsesi bolmag'anlıqtan, İysa sha'kirtlerin qasına shaqırıp alıp:
2 – Xalıqqa janım ashıp tur. Olar u'sh ku'nnen beri Menin' qasımda bolıp, jeytug'ın hesh na'rsesi joq.
3 Eger olardı ash halında u'ylerine jibersem, jolda ha'lsirep qaladı. Ja'ne de, olardın' geybirewleri uzaqtan kelgen-g'o, – dedi.
4 Sha'kirtleri Og'an juwap berip: – Kim usınday bir elsiz jerde sonshelli adamdı toydırıw ushın nan taba aladı? – dedi.
5 İysa olardan: – Neshe nanın'ız bar? – dep soradı. Olar: – Jetew, – dep juwap berdi.
6 Sonda İysa xalıqqa jerge otırıwdı buyırdı. Jeti nandı alıp, Qudayg'a shu'kirlik etti ha'm tarqatıw ushın, sha'kirtlerine sındırıp berdi. Sha'kirtleri xalıqqa tarqattı.
7 Olarda ja'ne bir neshe kishi balıq ta bar edi. İysa Qudayg'a shu'kirlik etip, olardı da tarqatıwdı buyırdı.
8 Xalıq jep toydı ha'm awısıp qalg'an bo'leklerdi jıynap, jeti sebet toltırdı.
9 Ol jerde to'rt mın'g'a shamalas adam bar edi. İysa adamlardı tarqatıp jiberdi
10 ha'm sha'kirtleri menen da'rriw qayıqqa minip, Dalmanuta u'lkesine ketti.
11 Pariseyler İysag'a kelip, Onın' menen tartısa basladı ha'm Onı sınap ko'riw ushın, aspannan ka'ramatlı belgi ko'rsetiwin talap etti.
12 İysa awır gu'rsinip: – Nege bul a'wlad ka'ramatlı belgi talap etip atır? Shının aytıp turman: bul a'wladqa hesh qanday ka'ramatlı belgi ko'rsetilmeydi, – dedi.
13 Son'ınan olardı qaldırıp, ja'ne qayıqqa mindi de, arg'ı jag'ag'a ketti.
14 Sha'kirtleri o'zleri menen birge nan alıwdı umıtıp ketip, qayıqta tek g'ana bir nan bar edi.
15 İysa olardı eskertip: – Abaylan'lar, pariseylerdin' ha'm Hirodtın' ashıtqısınan saq bolın'lar! – dedi.
16 Olar: – Nanımız joq bolg'anlıqtan usılay dedi, – dep, o'z ara so'ylese basladı.
17 İysa bunı bilip, olardan: – Nege sizler nanın'ızdın' joqlıg'ın aytısıp tursızlar? Elege deyin ko'rmey ha'm tu'sinbey tursızlar ma? Elege deyin kewillerin'iz soqır ma?
18 Nege ko'zlerin'iz bola tura ko'rmeysizler, qulaqların'ız bola tura esitpeysizler? Eslerin'izde joq pa?
19 Men bes nandı bes mın' adamg'a sındırıp bergenimde, awısqan bo'leklerdi jıynap neshe sebet toltırdın'lar? – dep soradı. – On eki, – dep juwap berdi olar.
20 İysa ja'ne: – Men jeti nandı sındırıp, to'rt mın' adamg'a bo'listirgenimde, awısqan bo'leklerdi jıynap neshe sebet toltırdın'lar? – dep soradı. – Jeti, – dep juwap berdi olar.
21 İysa olarg'a: – Sonda ele de tu'sinbedin'ler me? – dedi.
22 İysa sha'kirtleri menen Betsaydag'a kelgende, adamlar İysag'a bir soqır adamdı a'kelip, og'an qolın tiygiziwin o'tindi.
23 İysa soqır adamnın' qolınan uslap, onı awıldın' sırtına alıp shıqtı. Onın' ko'zlerine tu'kirip, onın' u'stine qolların qoydı da: – Bir na'rse ko'rip tursan' ba? – dep soradı.
24 Ol qarap: – Adamlardı ko'rip turman. Olar ju'rip baratırg'an tereklerge uqsaydı, – dedi.
25 Sonda İysa onın' ko'zlerine ja'ne qolların qoyg'anda, ol tigilip qaradı da, shıpa tawıp, ha'mmesin anıq ko're basladı.
26 İysa onı u'yine jiberip, og'an: – Awılg'a barma! – dedi.
27 İysa O'z sha'kirtleri menen Filip Kesariyasındag'ı awıllarg'a ketti. Jol boyı sha'kirtlerinen: – Meni adamlar kim dep sanaydı? – dep soradı.
28 Olar juwap berip: – Birewler Shomıldırıwshı Yaqıya, ekinshiler İliyas, tag'ı basqalar payg'ambarlardın' biri desedi, – dedi.
29 İysa olardan: – Al sizler Meni kim dep sanaysızlar? – dep soradı. Petr juwap berip: – Sen – Masixsan', – dedi.
30 Sonda İysa olarg'a O'zi haqqında hesh kimge aytpawdı eskertti.
31 İysa Adam Ulının' ko'p azap shegip, aqsaqallar, bas ruwxaniyler ha'm diniy mug'allimler ta'repinen qabıl alınbay o'ltiriletug'ının ha'm u'shinshi ku'ni qayta tiriliwi tiyis ekenligin olarg'a u'yrete basladı.
32 Ol bul haqqında ashıq-aydın ayttı. Biraq Petr Onı shetke shaqırıp alıp, qarsı so'yley basladı.
33 İysa burılıp, O'zinin' basqa sha'kirtlerine qaradı da, Petrge qatan' juwap berip: – Joq bol ko'zimnen, shaytan! Sen Qudaydın' emes, al adamnın' islerin oylap tursan', – dedi.
34 Son'ınan İysa sha'kirtleri menen xalıqtı O'zine shaqırıp alıp: – Kim de kim Mag'an ergisi kelse, o'zinen keshsin ha'm o'z atanaq ag'ashın arqalap, Menin' izime ersin.
35 Sebebi kim de kim o'z janın saqlamaqshı bolsa, onı jog'altadı. Al kim de kim o'z janın Men ha'm Xosh Xabar ushın jog'altsa, onı saqlap qaladı.
36 Adam pu'tkil du'nyanı iyelep alıp, biraq o'z janın jog'altsa, bunnan og'an ne payda?
37 Ol o'z janı ushın qanday to'lem bere aladı?
38 Eger kim de kim usı opasız ha'm gu'nakar a'wladta Mennen ha'm Menin' so'zlerimnen arlansa, Adam Ulı da A'kesinin' saltanatında O'zinin' muxaddes perishteleri menen kelgende, onnan arlanadı, – dedi.

Mark 9
1 İysa olarg'a ja'ne: – Sizlerge shının aytıp turman: bul jerde turg'anlardın' geybirewleri Quday Patshalıg'ının' O'z qu'direti menen kelgenin ko'rmegenshe, o'lmeydi, – dedi.
2 Aradan altı ku'n o'tkennen son', İysa tek Petr, Yaqıp ha'm Yuxandı alıp, ba'lent bir tawg'a shıqtı. Sonda olardın' aldında İysanın' tu'r-tu'si o'zgerdi.
3 Onın' kiyimi jarqırap ketip, qarday appaq tu'ske endi. Jer ju'zinde hesh bir kir juwıwshı bunday qılıp ag'arta almas edi.
4 Sonda olarg'a İliyas ha'm Muwsa payg'ambarlar ko'rinip, İysa menen so'ylesip turdı.
5 Petr İysag'a: – Ustaz, bizlerdin' bul jerde bolg'anımız qanday jaqsı! Bizler u'sh qos qurayıq: birewin Sag'an, birewin Muwsag'a, birewin İliyasqa, – dedi.
6 Petr bul so'zlerdi ne aytarın bilmegenlikten ayttı, o'ytkeni sha'kirtler qattı qorqısıp qalg'an edi.
7 Sol waqıtta bir bult payda bolıp, olardı qapladı. Bulttan: – Bul – Menin' su'yikli Ulım! Onın' aytqanın tın'lan'lar! – degen saza esitildi.
8 Sha'kirtleri birden ja'n-jag'ına qarag'anda, o'zlerinin' qasında İysadan basqa hesh kimdi ko'rmedi.
9 Tawdan to'men tu'sip baratırg'anda, İysa olarg'a: – Adam Ulı o'limnen qayta tirilgenshe, bul ko'rgenlerin'izdi hesh kimge aytpan'lar, – dep buyırdı.
10 Olar bul waqıyanı sır saqlap, «o'limnen qayta tiriliw» degennin' ne ekenligi haqqında bir-birinen soraytug'ın edi.
11 Sha'kirtleri İysadan: – Nege diniy mug'allimler aldı menen İliyas keliwi sha'rt deydi? – dep soradı.
12 İysa olarg'a juwap berip: – Durıs, aldı menen İliyas kelip, ha'mmesin du'zetedi. Biraq nege Adam Ulı ko'p azap shegip, qabıllanbawı sha'rt, dep jazılg'an?
13 Sizlerge aytatug'ınım: İliyas kelgen edi. Biraq ol haqqında jazılg'anday, adamlar og'an qa'legenin islep, jaman qatnasta boldı, – dedi.
14 Olar basqa sha'kirtlerine qaytıp kelgende, sha'kirtlerdi qorshag'an ko'p xalıqtı ha'm olar menen tartısıp turg'an diniy mug'allimlerdi ko'rdi.
15 Pu'tkil xalıq İysanı ko'riwden tan' qalıstı ha'm juwırısıp kelip, Og'an sa'lem berdi.
16 İysa olardan: – Olar menen ne haqqında tartısıp tursızlar? – dep soradı.
17 Xalıq arasınan bir adam Og'an juwap berip: – Ustaz! Men Sag'an tilsiz ruwx urg'anlıqtan gu'n'elek bolıp qalg'an balamdı alıp keldim.
18 Balamdı ruwx tutqanda, jerge jıg'adı. Onın' awzında ko'bik payda boladı ha'm ol tislerin qayrap, qatıp qaladı. Men Senin' sha'kirtlerin'nen ruwxtı quwıp shıg'arıwın o'tingen edim, biraq olardın' qollarınan kelmedi, – dedi.
19 Sonda İysa olarg'a: – Ha'y, isenbeytug'ın a'wlad! Men qashang'a deyin sizler menen birge bolaman? Qashang'a deyin sizlerge shıdayman? Balanı Mag'an alıp kelin'ler, – dedi.
20 Olar balanı İysag'a alıp keldi. İysanı ko'riwden, ruwx balanı da'rriw qaltırattı. Bala jerge jıg'ıldı da, awzınan ko'bik shıg'ıp, awnap jattı.
21 Sonda İysa balanın' a'kesinen: – Bunday bolg'anına qansha waqıt boldı? – dep soradı. A'kesi: – Kishkene bala waqtınan usınday.
22 Ruwx onı o'ltirmekshi bolıp, neshe ma'rte otqa da, suwg'a da tasladı. Eger qolın'nan kelse, bizlerdi ayap, ja'rdem ete go'r, – dedi.
23 İysa og'an: – Eger qolın'nan kelse, deysen' be? İsenetug'ın adamg'a ha'mme na'rse mu'mkin, – dedi.
24 Balanın' a'kesi da'rhal jılap jiberip: – Men isenemen: az isenimimnin' bekkem bolıwına ja'rdem et! – dep baqırdı.
25 Xalıqtın' juwırıp kiyatırg'anın ko'rgende İysa jawız ruwxqa keyip: – Ha'y, tilsiz ha'm geren' ruwx! Buyıraman: onnan shıg'ıp ket ha'm qaytıp og'an kiriwshi bolma, – dedi.
26 Sonda ruwx shın'g'ırıp, balanı qattı qaltırattı da, onnan shıg'ıp ketti. Bala o'lidey bolıp jatırg'anlıqtan, adamlardın' ko'bisi: – Ol o'lip qaldı, – desti.
27 Biraq İysa onı qolınan uslap turg'ızg'anda, ol ornınan turdı.
28 İysa u'yge kirgennen keyin, sha'kirtleri awlaqta Onnan: – Bizler nege jawız ruwxtı quwıp shıg'ara almadıq? – dep soradı.
29 İysa olarg'a juwap berip: – Jinlerdin' bunday tu'rin tek duwa etiw arqalı quwıp shıg'arıwg'a boladı, – dedi.
30 Sol jerden shıg'ıp, olar Galila arqalı o'tti. İysa bunı hesh kimnin' bilmewin qa'ledi.
31 Sebebi Ol sha'kirtlerine ta'lim berip: – Adam Ulı adamlardın' qolına uslap beriledi, olar Onı o'ltiredi ha'm o'ltirilgennen keyin, Ol u'shinshi ku'ni qayta tiriledi, – dedi.
32 Biraq sha'kirtleri bul so'zlerdin' ma'nisin tu'sinbedi, al sorayın dese qorqtı.
33 Olar Kaparnahumg'a keldi. İysa u'yde bolg'anda, sha'kirtlerinen: – Jol boyı ne haqqında tartıstın'lar? – dep soradı.
34 Biraq olar u'ndemedi. O'ytkeni olar jol boyı arasında kimnin' en' ullı ekenligi haqqında tartısqan edi.
35 İysa otırıp, on eki sha'kirtin shaqırıp aldı da, olarg'a: – Eger kim de kim birinshi bolg'ısı kelse, sol en' son'g'ı bolıp, ha'mmege xızmet etiwi sha'rt, – dedi.
36 Son' kishkene bir balanı alıp, olardın' ortasına turg'ızdı da, onı qushaqlap:
37 – Kim de kim mınaday kishkene bir balanı Menin' atım ushın qabıl etse, onın' Meni qabıl etkeni boladı. Al kim de kim Meni qabıl etse, onın' tek Meni emes, al Meni Jibergendi qabıl etkeni boladı, – dedi.
38 Yuxan İysag'a: – Ustaz! Senin' atın' menen jinlerdi quwıp shıg'arıp ju'rgen bir adamdı ko'rdik. Biraq ol bizlerge erip ju'rmegenlikten, og'an tıyım saldıq, – dedi.
39 Al İysa bılay dedi: – Og'an tıyım salman'lar, sebebi Menin' atım menen ka'ramat ko'rsetkennin' hesh qaysısı da Men tuwralı jaqın arada jaman so'z ayta almaydı.
40 O'ytkeni kim de kim bizlerge qarsı bolmasa, ol bizlerdin' ta'repdarımız.
41 Sizlerge shının aytıp turman: kim de kim Masixqa tiyisli bolg'anın'ız sebepli, Menin' atım ushın sizlerge bir kese suw ishkizse, ol sıysız qalmaydı.
42 – Ja'ne de, kim de kim Mag'an isenetug'ın mına kishkenelerdin' birewin azg'ırsa, onın' moynına u'lken digirman tası baylanıp ten'izge taslang'anı og'an jaqsıraq boladı.
43 Eger seni qolın' azg'ırsa, onı shawıp tasla. Eki qolın' menen dozaqqa, so'nbes otqa barg'anın'nan go're, sholaq bolıp ma'n'gilik o'mirge eriskenin' jaqsıraq.
45 Eger seni ayag'ın' azg'ırsa, onı shawıp tasla. Eki ayag'ın' menen dozaqqa taslang'anın'nan go're, sholaq bolıp ma'n'gilik o'mirge eriskenin' jaqsıraq.
47 Eger seni ko'zin' azg'ırsa, onı oyıp tasla. Eki ko'zin' menen dozaqqa taslang'anın'nan go're, jalg'ız ko'zin' menen Qudaydın' Patshalıg'ına kirgenin' jaqsıraq.
48 «Dozaqta olardın' qurtı da o'lmeydi, otı da o'shpeydi».
49 Sebebi ha'r bir adam ot penen duzlanadı.
50 Duz – jaqsı na'rse. Biraq duz o'z ku'shin joytsa, onı qalay ja'ne shorlı qılıwg'a boladı? O'zlerin'izde duz bolıp, bir-birin'iz benen tatıwlıqta jasan'lar, – dedi.

Mark 10
1 İysa sol jerdi qaldırıp, Yahudiya u'lkesine ha'm İordannın' arg'ı ta'repine ketti. Onın' janına ja'ne ko'p xalıq jıynalg'an edi ha'm Ol tag'ı a'dettegidey olarg'a ta'lim berdi.
2 İysag'a ayırım pariseyler keldi ha'm Onı sınap ko'rmekshi bolıp: – Er adamnın' hayalı menen ajırasıwı nızamg'a tuwrı kele me? – dep soradı.
3 İysa sorawg'a soraw menen juwap berip: – Muwsa sizlerge neni buyırg'an edi? – dedi.
4 Olar: – Muwsa er adamnın' hayalına talaq xat jazıp, ajırasıwına ruxsat etken, – dedi.
5 İysa olarg'a: – Sizler tas bawır bolg'anlıqtan, ol usı buyrıqtı jazg'an edi.
6 «Biraq jaratılıstın' basında Quday adamlardı erkek ha'm hayal qılıp jaratqan».
7 «Sonlıqtan er adam ata-anasın qaldırıp, o'z hayalına qosıladı
8 ha'm ekewi bir dene boladı. Solay etip, olar endi eki emes, al bir dene boladı».
9 Sol sebepli, Quday qosqanlardı adam ajıratpasın, – dedi.
10 U'yde bolg'anda, Onnan sha'kirtleri ja'ne usılar haqqında soradı.
11 İysa olarg'a: – Kim de kim o'z hayalı menen ajırasıp, basqa hayal alsa, ol hayalına bolg'an neke hadallıg'ın buzg'an boladı.
12 Hayal da o'z ku'yewi menen ajırasıp, basqa erkekke turmısqa shıqsa, ol da neke hadallıg'ın buzg'an boladı, – dedi.
13 Qolın tiygizsin dep, adamlar İysag'a balaların alıp keldi. Al sha'kirtleri olarg'a keyidi.
14 Bunı ko'rgende İysa olarg'a ashıwlanıp: – Balalardın' Mag'an keliwine ruxsat berin'ler! Olarg'a tosqınlıq jasaman'lar! O'ytkeni Quday Patshalıg'ı usındaylardiki.
15 Shının aytıp turman: – Kim de kim Quday Patshalıg'ın bala sıyaqlı qabıl etpese, og'an hesh kire almaydı, – dedi.
16 Son'ınan balalardı qushaqlap, olardın' u'stine qolların qoyıp, pa'tiyasın berdi.
17 İysa jolg'a shıg'ıp baratırg'anda bir adam juwırıp kelip, Onın' aldında dize bu'kti de: – İygilikli Ustaz! Ma'n'gilik o'mirdi alıwım ushın ne islewim kerek? – dep soradı.
18 İysa og'an: – Sen nege Meni iygilikli dep atap atırsan'? Jalg'ız Qudaydan basqa hesh kim iygilikli emes.
19 Onın' buyrıqların o'zin' bilesen'-g'o: «Adam o'ltirme, neke hadallıg'ın buzba, urlıq isleme, jalg'an gu'walıq berme, jalataylıq qılma, ata-anan'dı hu'rmetle».
20 Ol İysag'a: – Ustaz! Men bulardın' ha'mmesin bala waqtımnan beri orınlap kiyatırman, – dedi.
21 İysa og'an su'yispenshilik penen qarap: – Sag'an bir na'rse jetispeydi. Barıp barlıq mal-mu'lkin'di satıp, aqshasın jarlılarg'a ber, sonda senin' g'a'ziynen' aspanda boladı. Son'ınan kelip, Menin' izime er, – dedi.
22 Biraq jigit bul so'zlerdi esitkende tu'ri o'zgerip ketti. Ol qapa bolıp, ketip qaldı. Sebebi onın' baylıg'ı ko'p edi.
23 İysa a'tirapına qarap, sha'kirtlerine: – Baylıg'ı barlarg'a Quday Patshalıg'ına kiriw qanday qıyın! – dedi.
24 Sha'kirtleri bul so'zlerdi esitip, tan' qalıstı. Biraq İysa olarg'a ja'ne: – Balalarım! Quday Patshalıg'ına kiriw qanday qıyın!
25 Bay adamnın' Quday Patshalıg'ına kiriwinen go're, tu'yege iynenin' ko'zinen o'tiw an'satıraq, – dedi.
26 Olar qattı tan' qalısıp, bir-birine: – Olay bolsa, kim qutqarıla aladı? – dedi.
27 İysa olarg'a qarap: – Bul adamlardın' qolınan kelmeydi, biraq Qudaydın' qolınan keledi. O'ytkeni Quday ushın mu'mkin emes na'rse joq, – dedi.
28 Sonda Petr so'z baslap, Og'an: – Minekey, bizler ha'mme na'rseni taslap, Senin' izin'e erdik, – dedi.
29 İysa juwap berip: – Shının aytıp turman: kim de kim Men ha'm Xosh Xabar ushın ya u'ylerin, ya ag'a-inilerin, ya apa-qarındasların, ya ata-anasın, ya balaların, ya jerlerin taslap shıqsa,
30 ol ha'zir, bul du'nyada quwdalanıwlar menen birlikte ju'z ese artıg'ı menen u'ylerin de, ag'a-inilerin de, apa-qarındasların da, anaların da, balaların da, jerlerin de aladı ha'm keleshekte ma'n'gilik o'mirge iye boladı.
31 Biraq, birinshilerdin' ko'bisi son'g'ılar, son'g'ılardın' ko'bisi birinshiler boladı, – dedi.
32 Olar Erusalimge ko'teriletug'ın jolda baratırg'anda, İysa sha'kirtlerinin' aldında ju'rdi. Sha'kirtleri tan' qalıstı, al erip kiyatırg'anlar qorqınıshta edi. İysa on eki sha'kirtin ja'ne shaqırıp aldı da, O'zine ne bolatug'ını haqqında olarg'a ayta baslap, bılay dedi:
33 – Minekey, bizler Erusalimge qaray ko'terilip baratırmız. Sol jerde Adam Ulı bas ruwxaniyler ha'm diniy mug'allimlerdin' qolına uslap beriledi. Olar Onı o'limge hu'kim etip, basqa millet adamlarına tapsıradı.
34 Olar Onı masqaralap, Og'an tu'kiredi ha'm qamshılap sabap, o'ltiredi. Al u'sh ku'nnen keyin, Ol qayta tiriledi.
35 Sonda Zebedeydin' ulları Yaqıp ha'm Yuxan İysag'a kelip: – Ustaz! Bizler ne sorasaq ta, sonı Senin' bizler ushın orınlawın'dı qa'leymiz, – dedi.
36 İysa olardan: – Menin' sizler ushın ne islewimdi qa'leysizler? – dep soradı.
37 Olar: – O'zin'nin' saltanatlı patshalıg'ın'da birewimizdi on' jag'ın'a, ekinshimizdi sol jag'ın'a otırg'ız, – desti.
38 İysa: – Sizler ne sorap turg'anın'ızdı bilmeysizler. Sizler Men ishetug'ın azap kesesinen ishe alasızlar ma? Menin' shomıldırılatug'ınımday, shomıldırıla alasızlar ma? – dedi.
39 Olar: – Awa, alamız, – dep juwap berdi. İysa olarg'a: – Men ishetug'ın azap kesesinen sizler de ishesizler, Menin' shomıldırılatug'ınımday, sizler de shomıldırılasızlar.
40 Biraq Menin' on' jag'ım yamasa sol jag'ıma otırg'ızıw Menin' erkimde emes. Bul orınlar kimlerge arnalg'an bolsa, solar otıradı, – dedi.
41 Qalg'an on sha'kirt bunı esitkende, Yaqıp penen Yuxang'a ashıwlanıp qaldı.
42 Sonda İysa olardı qasına shaqırıp alıp: – Basqa milletler arasında hu'kimdarları bolıp esaplang'anlar xalıqqa zulımlıq etip, basshıları u'stemlik penen basqaratug'ının sizler bilesizler.
43 Biraq, sizlerdin' aran'ızda bunday bolmasın. Aran'ızda kim ullı bolg'ısı kelse, ol sizlerge xızmetshi bolıwı sha'rt.
44 Aran'ızda kim birinshi bolg'ısı kelse, ol ha'mmege qul bolıwı sha'rt.
45 Sebebi Adam Ulı da O'zine xızmet ettiriwge emes, al O'zi xızmet etiwge ha'm ko'plegen adamlardın' qutqarılıwı ushın O'z janın qurban etiwge keldi, – dedi.
46 Olar Erixog'a keldi. İysa O'z sha'kirtleri ha'm ko'p xalıq penen Erixodan shıg'ıp baratırg'anda, jol boyında tilenshilik etip, Timeydin' ulı soqır Bartimey otır edi.
47 Ol Nasıralı İysanın' sol jerde ekenin esitkende: – Dawıttın' Urpag'ı İysa! Mag'an rehim ete go'r! – dep baqıra basladı.
48 Ko'p adamlar u'nin shıg'armawın aytıp, og'an keyidi. Biraq ol onnan da beter qattı baqırıp: – Dawıttın' Urpag'ı! Mag'an rehim ete go'r! – dedi.
49 İysa toqtap: – Onı shaqırın', – dedi. Adamlar soqırdı shaqırıp: – Jigerli bol, ornın'nan tur! Ol seni shaqırıp atır, – dedi.
50 Ol shapanın sheshti de, ornınan ushıp turıp, İysag'a keldi.
51 İysa onnan: – Menin' sen ushın ne islewimdi qa'leysen'? – dep soradı. Soqır adam Og'an: – Ustaz! Ko'zlerim ko'retug'ın bolsın, – dedi.
52 İysa og'an: – Bar, isenimin' seni qutqardı, – dedi. Sol waqıtta-aq soqırdın' ko'zi qaytadan ko'retug'ın boldı ha'm ol İysanın' izine erip, jolg'a tu'sti.

Mark 11
1 Olar Erusalimge jaqınlap, Za'ytu'n tawının' etegindegi Betfage ha'm Betaniya degen awıllarg'a kelgende, İysa sha'kirtlerinin' ekewin jumsap,
2 olarg'a bılay dedi: – Qarsı aldın'ızdag'ı awılg'a barın'lar. Og'an kiriwden-aq, ele hesh kim minbegen, baylawlı turg'an bir gu'rreni tabasızlar. Onı sheship, alıp kelin'ler.
3 Eger birew sizlerden: «Nege bunday islep atırsızlar?» – dep sorasa, sizler: «Bul İyemizge kerek. Ol bunı tez qaytarıp jiberedi», – dep juwap berin'ler.
4 Olar barıp, ko'shedegi da'rwaza qasında baylang'an gu'rreni taptı ha'm onı sheship aldı.
5 Sol jerde turg'an geybirewler olarg'a: – Gu'rreni sheship alıp ne qılajaqsızlar? – dep soradı.
6 Olar İysanın' aytqanınday juwap bergende, adamlar olarg'a ruxsat berdi.
7 Gu'rreni İysag'a alıp kelip, o'zlerinin' shapanların onın' u'stine salg'anda, İysa minip aldı.
8 Ko'p adamlar shapanların jolg'a to'sep, al geybirewler daladag'ı tereklerden shaqa kesip alıp, jolg'a jaydı.
9 Aldında ha'm izde erip kiyatırg'anlar bılay dep baqırıstı: – «Hosanna! İyemizdin' atınan Keliwshi jarılqang'an!
10 Babamız Dawıttın' jaqınlap kiyatırg'an patshalıg'ı jarılqang'an! En' joqarıda hosanna!»
11 İysa Erusalimge kelip, İbadatxanag'a kirdi. Ol jerde ha'mme na'rseni ko'zden keshirip bolıp, kesh bolg'anlıqtan, on eki sha'kirti menen Betaniyag'a ketti.
12 Kelesi ku'ni olar Betaniyadan shıqqanda, İysa ash boldı.
13 Ol alıstan japıraqları menen qaplang'an bir a'njir ag'ashın ko'rip, onnan bir na'rse tabılar ma eken dep, qasına bardı. Biraq jemis beretug'ın waqtı bolmag'anlıqtan, japıraqlarınan basqa hesh na'rse tappadı.
14 Sonda Ol ag'ashqa: – Bunnan bılay, ma'n'gige senin' miywen'nen hesh kim jemesin! – dedi. Bunı sha'kirtleri de esitti.
15 Olar Erusalimge kelgende, İysa İbadatxanag'a kirip, ol jerden satıwshılar menen alıwshılardı quwıp shıg'ara basladı. Aqsha almastırıwshılardın' stolların, kepter satıwshılardın' otırg'ıshların awdarıp tasladı
16 ha'm İbadatxananın' ha'wlisi arqalı hesh kimge hesh na'rse alıp o'tiwge ruxsat etpedi.
17 Son'ınan xalıqqa ta'lim berip: – «Menin' u'yim ha'mme xalıqlar ushın, duwa etiw u'yi dep ataladı», – dep jazılmag'an ba? Al sizler onı qaraqshılardın' uyasına aylandırdın'lar, – dedi.
18 Bas ruwxaniyler ha'm diniy mug'allimler bunı esitip, Onı joq qılıw jolın izlestire basladı. O'ytkeni pu'tkil xalıq İysanın' ta'limine tan' qalısqanlıqtan, olar Onnan qorqatug'ın edi.
19 Kesh bolg'anda, İysa sha'kirtleri menen qaladan shıg'ıp ketti.
20 Olar erte azanda o'tip baratırıp, a'njir ag'ashının' tamırına deyin quwrap qalg'anın ko'rdi.
21 Petr bolg'an waqıyanı esine tu'sirip, İysag'a: – Ustaz! Qara, Sen g'arg'ag'an a'njir ag'ashı quwrap qalıptı, – dedi.
22 İysa olarg'a juwap berip: – Qudayg'a isenin'ler.
23 Sizlerge shının aytıp turman: eger kim de kim bul tawg'a: «Ornın'nan ko'terilip, ten'izge qula», – dese ha'm kewlinde gu'manlanbay, aytqanının' orınlanatug'ınına isense, onın' aytqanı orınlanadı.
24 Sonlıqtan da, sizlerge aytatug'ınım: duwa etkenin'izde neni sorasan'lar da, alg'anın'ızg'a isenin', sonda ol sizlerge beriledi.
25 Duwa etip turg'anın'ızda, birewge o'kpeli bolsan'ız, onı keshirin', sonda aspandag'ı A'ken'iz de sizlerdin' gu'naların'ızdı keshiredi, – dedi.
27 Olar ja'ne Erusalimge keldi. İysa İbadatxananın' ha'wlisinde aylanıp ju'rgende, Og'an bas ruwxaniyler, diniy mug'allimler ha'm aqsaqallar kelip,
28 Onnan: – Sen bulardı qanday biylik penen islep ju'rsen'? Sag'an bul islerdi islewge kim biylik bergen? – dep soradı.
29 İysa olarg'a juwap berip: – Men de sizlerge bir soraw bereyin, juwap berin'ler. Sonda Men de bulardı qanday biylik penen isleytug'ınımdı aytaman.
30 Yaqıyanın' shomıldırıwı aspannan boldı ma yamasa adamlardan ba? Juwap berin'ler, – dedi.
31 Olar o'z ara oylasa basladı: «Eger „aspannan“ desek, Ol: „Sonda nege og'an isenbedin'ler“, deydi.
32 „Adamlardan“ deyik pe?» Biraq onday dewge xalıqtan qorqtı, sebebi ha'mme Yaqıyanı haqıyqıy payg'ambar dep sanaytug'ın edi.
33 Sonlıqtan olar İysag'a: – Bilmeymiz, – dep juwap berdi. İysa olarg'a: – Men de sizlerge bul islerdi qanday biylik penen isleytug'ınımdı aytpayman, – dedi.

Mark 12
1 İysa olarg'a tımsallar menen so'yley basladı: – Bir adam ju'zim bag'ın otırg'ızıp, onı diywal menen qorshaptı ha'm ju'zimnin' suwın sıg'ıwg'a arnalg'an shuqır qazıp, gu'zet minarasın ornatıptı. Son'ınan bag'ın diyxanlarg'a ijarag'a berip, o'zi uzaq jerge ketip qalıptı.
2 Terim ma'wsimi kelgende, ol bag'dın' jemisinen tiyisli u'lesin alıw ushın, diyxanlarg'a o'zinin' bir xızmetshisin jiberipti.
3 Biraq olar xızmetshini uslap alıp sabap, qurı qol qaytarıptı.
4 Ol ja'ne olarg'a basqa xızmetshisin jibergende, onın' basın jarıp, biyabıray qılıptı.
5 Sonda ol ja'ne basqa bir xızmetshisin jibergende, olar onı o'ltiripti. Ol ja'ne de ko'p basqa xızmetshilerin jibergende, geybirewlerin sabap, geybirewlerin o'ltiripti.
6 Endi bir g'ana adam, onın' su'yikli ulı qalıptı. En' aqırında ol: «Ulımdı hu'rmet eter» dep, olarg'a o'z ulın jiberipti.
7 Biraq diyxanlar bir-birine: «Bul – miyrasxor-g'o. Ju'rin'ler, onı o'ltireyik, sonda miyras mu'lki bizlerge qaladı», – desipti.
8 Solay etip, onı uslap alıp o'ltirip, ju'zim bag'ınan sırtqa shıg'arıp taslaptı.
9 Endi ju'zim bag'ının' iyesi ne isleydi? Ol kelip, diyxanlardı joq qıladı da, ju'zim bag'ın basqalarg'a beredi.
10 Sizler mına Muxaddes Jazıwdı oqımag'ansızlar ma: «Qurılısshılardın' kereksiz dep taslag'an tası, U'ydin' mu'yeshinin' tiykarg'ı tası boldı.
11 İyemiz qılg'an bul is, Ko'zimizge a'jayıp ko'rindi!»
12 Olar bul tımsaldın' o'zlerine qarsı aytılg'anın bilip, İysanı qolg'a alıwg'a tırıstı. Biraq xalıqtan qorqqanlıqtan Onı qaldırıp, ketip qaldı.
13 Son'ınan olar İysanı so'zinen tutıw ushın, pariseylerdin' ha'm Hirodtın' adamlarının' geybirewlerin Og'an jiberdi.
14 Olar İysag'a kelip: – Ustaz! Bizler Senin' durıs adam ekenin'di ha'm jag'ımpazlıq etpeytug'ının'dı bilemiz. O'ytkeni Sen adamlardın' bet-ju'zine qaramay, Qudaydın' jolın durıs u'yretip otırsan'. Rim patshası-Qaysarg'a salıq to'lew durıs pa yamasa nadurıs pa? To'lewimiz kerek pe yamasa kerek emes pe? – dep soradı.
15 Biraq İysa olardın' eki ju'zliligin bilip: – Meni nege sınap atırsızlar? Mag'an bir dinar a'kelin'ler, ko'reyin, – dedi.
16 Olar alıp kelgende, Ol: – Bunda kimnin' su'wreti bar ha'm kimnin' atı jazılg'an? – dep soradı. Olar: – Rim patshası-Qaysardın', – dedi.
17 Sonda İysa olarg'a juwap berip: – Qaysardın' haqın Qaysarg'a, Qudaydın' haqın Qudayg'a berin'ler, – dedi. Olar Og'an tan' qalıstı.
18 Son'ınan qayta tiriliw joq dewshi saddukeylerdin' bir neshesi İysag'a kelip:
19 – Ustaz! Muwsa bizlerge: «Eger birewdin' ag'ası balasız o'lip, hayalın qaldırsa, inisi onın' hayalın alıp, o'z ag'asının' urpag'ın dawam ettirsin», – dep jazıp qaldırg'an.
20 Ag'ayinli jeti jigit bar edi. Olardın' birinshisi u'ylenip, izinde bala qaldırmay o'lip ketti.
21 Sol hayaldı ekinshisi alıp, ol da izinde bala qaldırmay o'lip ketti. U'shinshisine de solay boldı.
22 Jeti ag'ayinlinin' hesh qaysısı da izinde bala qaldırmastan o'lip ketti. En' son'ında hayaldın' o'zi de qaytıs boldı.
23 Olar qayta tirilgende, hayal qaysısının' hayalı boladı? Sebebi ol jetewine de hayal bolg'an-g'o, – dep soradı.
24 İysa olarg'a juwap berip: – Sizler Muxaddes Jazıwlardı da, Qudaydın' qu'diretin de bilmegenlikten aljasıp tursızlar.
25 O'ytkeni adamlar o'limnen qayta tirilgende u'ylenbeydi de, turmısqa da shıqpaydı, al aspandag'ı perishteler sıyaqlı boladı.
26 O'lgenlerdin' qayta tiriliwi tuwralı Muwsanın' kitabında, janıp turg'an puta haqqında ayatta, Qudaydın' ne aytqanın oqımag'ansızlar ma? Quday Muwsag'a: «Men – İbrayımnın' Qudayıman, Isaqtın' Qudayıman, Yaqıptın' Qudayıman», – degen-g'o.
27 Quday o'lilerdin' emes, al tirilerdin' Qudayı. Sizler qattı aljasıp tursızlar, – dedi.
28 Diniy mug'allimlerdin' biri olardın' tartısların esitti. İysanın' olarg'a jaqsı juwap bergenin ko'rip, Onnan: – Buyrıqlardın' ishinde en' baslısı qaysı? – dep soradı.
29 İysa og'an: – En' baslı buyrıq bul: «Tın'la, İzrail! Qudayımız bolg'an İyemiz – jalg'ız İyemiz.
30 İyen' bolg'an Qudayın'dı pu'tkil ju'regin', pu'tkil janın', pu'tkil aqıl-oyın' ha'm pu'tkil ku'shin' menen su'y».
31 Ekinshisi mınaday: «O'zin'di su'ygenin' sıyaqlı, janın'dag'ı adamdı da su'y». Bulardan ullı buyrıq joq, – dedi.
32 Diniy mug'allim Og'an: – Awa, Ustaz! «Quday – jalg'ız, Onnan basqa quday joq», – dep durıs ayttın'.
33 Qudaydı pu'tkil kewlin', pu'tkil aqılın', pu'tkil ku'shin' menen su'yiw ha'm o'zin'di su'ygenin' sıyaqlı, janın'dag'ı adamdı da su'yiw – jag'ılg'an ha'mme qurbanlıqlardan ha'm Quday jolına berilgen sadaqalardan artıq, – dedi.
34 İysa onın' aqılg'a say juwap bergenin ko'rip: – Sen Quday Patshalıg'ınan alıs emessen', – dedi. Sonnan son', Og'an soraw beriwge hesh kimnin' batılı barmadı.
35 İysa İbadatxanada adamlarg'a ta'lim berip atırıp: – Qalayınsha diniy mug'allimler Masixtı Dawıttın' Urpag'ı deydi?
36 Dawıttın' o'zi Muxaddes Ruwxtan ilhamlanıp, bılay degen-g'o: «İyem menin' İyeme ayttı: „Dushpanların'dı ayag'ın'nın' astına bastırmag'anımsha, Menin' on' jag'ımda otır!“»
37 Dawıttın' o'zi Onı «İyem» dep atag'an bolsa, Ol qalayınsha onın' Urpag'ı boladı? – dep soradı. Ko'p xalıq Onı quwanısh penen tın'ladı.
38 İysa ta'lim berip: – Diniy mug'allimlerden saq bolın'lar! Olar uzın kiyim kiyip ju'riwdi, bazar maydanlarında o'zlerine sa'lem beriliwin,
39 ma'jilisxanalarda sıylı orında, zıyapatlarda to'rde otırıwdı jaqsı ko'redi.
40 Olar jesir hayallardın' u'ylerin jalmap jutıp, ko'zge ko'riniw ushın uzın duwa etedi. Bunday adamlar en' awır jaza aladı, – dedi.
41 İysa İbadatxanadag'ı sadaqa qutısının' qarsısında xalıqtın' qutıg'a aqsha salıwına qarap otırdı. Baylardın' ko'bisi ko'p aqsha saldı.
42 Sonda bir jarlı jesir hayal kelip, eki tiyin saldı.
43 İysa sha'kirtlerin qasına shaqırıp alıp: – Sizlerge shının aytıp turman: bul jarlı jesir hayal qutıg'a aqsha salg'anlardın' ha'mmesinen ko'p saldı.
44 Sebebi olardın' ha'mmesi o'z baylıqlarınan awısqanın saldı. Al bul hayal jarlı bolsa da, ku'n ko'risine kerekli barlıq aqshasın saldı, – dedi.

Mark 13
1 İysa İbadatxanadan shıg'ıp baratırg'anda, sha'kirtlerinin' biri: – Ustaz, qara, qanday a'jayıp taslar, qanday a'jayıp imaratlar! – dedi.
2 İysa og'an: – Mına sawlatlı imaratlardı ko'rip tursan' ba? Bul jerde tas u'stinde tas qalmaydı, ha'mmesi qıyratıladı, – dedi.
3 Son'ınan İysa Za'ytu'n tawında, İbadatxananın' qarsı aldında otırg'anda, Petr, Yaqıp, Yuxan ha'm Andrey awlaqta Onnan:
4 – Bizlerge ayt, bular qashan boladı ha'm bulardın' ha'mmesinin' bolatug'ının qanday belgi bildiredi? – dep soradı.
5 Sonda İysa olarg'a bılay dep ayta basladı: – Birewlerdin' sizlerdi aldawınan saq bolın'lar!
6 O'ytkeni ko'pler Menin' atım menen kelip: «Men – Masixpan» dep, ko'p adamlardı aldaydı.
7 Sizler urıslardın' shawqımın ha'm urıslar haqqında mısh-mıshlardı esitkende qa'weterlenben'ler. Bulardın' bolıwı sha'rt, biraq bul ele aqırı emes.
8 Sebebi millet milletke qarsı, patshalıq patshalıqqa qarsı ko'teriledi. Ko'p jerlerde jer silkiniwler ha'm asharshılıqlar boladı. Bul waqıyalar tolg'aq azabının' baslanıwınday boladı.
9 O'zlerin'izge saq bolın'lar! O'ytkeni sizler hu'kim etiliwge uslap berilesizler ha'm ma'jilisxanalarda tayaq jeysizler. Ja'ne de, Men sebepli ha'kimler ha'm patshalardın' aldılarına aparılıp, olarg'a gu'walıq beresizler.
10 Biraq da'slep Xosh Xabar ha'mme xalıqlarg'a ja'riyalanıwı sha'rt.
11 Sizlerdi uslap alıp, hu'kim etiwge aparatırg'anda, ne aytıwdı oylap, aldın ala tınıshsızlanban'lar. Sol waqıtta sizlerge ne berilse, sonı aytın'lar. Sebebi sizler emes, al Muxaddes Ruwx so'yleydi.
12 Tuwısqanı tuwısqanın, a'kesi balasın o'limge uslap beredi. Balaları da ata-analarına qarsı shıg'ıp, olardı o'ltirtedi.
13 Menin' atım sebepli, sizlerdi ha'mme jek ko'redi. Biraq aqırına deyin shıdag'an qutqarıladı.
14 – Wayran etiwshi jerkenishlinin' turıwg'a bolmaytug'ın jerde turg'anın ko'rgenin'izde (oqıg'an adam ma'nisin tu'sinsin), Yahudiyadag'ılar tawlarg'a qashsın!
15 Kim de kim u'yinin' to'besinde bolsa, to'menge tu'spesin ha'm bir na'rse alayın dep u'yine kirmesin.
16 Al kim de kim atızda bolsa, shapanın alıw ushın izine qaytpasın.
17 Sol ku'nleri ju'kli ha'm emiziwli hayallarg'a qanday qıyın boladı!
18 Bulardın' qıs ma'wsiminde bolmawı ushın duwa etin'ler.
19 O'ytkeni sol ku'nleri Quday bul du'nyanı jaratqannan beri usı ku'nge deyin bolmag'an ha'm qaytıp bolmaytug'ın apat boladı.
20 Eger İyemiz sol ku'nlerdin' sanın qısqartpag'anda, hesh kim aman qalmas edi. Biraq Ol O'zinin' tan'lap alg'anları ushın, sol ku'nlerdin' sanın qısqarttı.
21 Sonda eger sizlerge birew: «Qaran'lar, Masix bul jerde» yamasa: «Qaran'lar, Ol ana jerde» dese, isenben'ler.
22 Sebebi jalg'an masixlar ha'm jalg'an payg'ambarlar payda bolıp, eger mu'mkin bolsa, tan'lap alıng'anlardı aldaw ushın, ka'ramatlı belgiler ha'm tan' qalarlıq islerdi ko'rsetedi.
23 Sonlıqtan saq bolın'lar! Men ha'mmesin sizlerge aldın ala aytıp atırman.
24 – Biraq sol ku'nleri, sol apattan keyin, «ku'n qaran'g'ılanadı, ay o'z jaqtısın tu'sirmeydi.
25 Juldızlar aspannan tu'sip, aspan ku'shleri silkinedi».
26 Sonda adamlar Adam Ulının' ullı qu'diret ha'm saltanat penen bultlarda kiyatırg'anın ko'redi.
27 Ol O'z perishtelerin jiberip, du'nyanın' to'rt ta'repinen, jerdin' shetinen baslap aspannın' shetine deyin, O'zinin' tan'lap alg'anların jıynap aladı.
28 – A'njir ag'ashın mısalg'a alın'lar: onın' shaqaları jumsarıp, japıraq shıg'ara baslag'anda, jazdın' jaqın ekenin bilesizler.
29 Sol sıyaqlı, usı waqıyalardın' orınlanıp atırg'anın ko'rsen'ler, Adam Ulının' jaqınlap, esik aldında turg'anın bilin'ler.
30 Sizlerge shının aytıp turman: bul a'wlad joq bolıp ketpesten burın bulardın' ha'mmesi boladı.
31 Aspan ha'm jer joyıladı, biraq Menin' so'zlerim hesh qashan joyılmaydı.
32 – Sol ku'ndi yamasa sol saattı hesh kim de bilmeydi: aspandag'ı perishteler de, Uldın' O'zi de, tek g'ana A'kem biledi.
33 Abaylan'lar ha'm sergek bolın'lar, o'ytkeni sol waqıttın' qashan keletug'ının bilmeysizler.
34 Bul – bir adamnın' sayaxatqa ketip baratırıp, u'yindegi xızmetshilerine basqarıwg'a biylik bergeni ha'm ha'r birine is tapsırıp, da'rwaza qarawılına sergek bolıwdı buyırg'anı sıyaqlı.
35 Solay etip, sizler de sergek bolın'lar. Sebebi u'y iyesinin' keshte me, yarım aqshamda ma, qoraz shaqırg'anda ma, erte azanda ma, qashan keletug'ının bilmeysizler.
36 Ol ku'tilmegende kelip, sizlerdin' uyıqlap atırg'anın'ızdı ko'rmesin.
37 Sizlerge aytatug'ınımdı ha'mmege aytaman: sergek bolın'lar!

Mark 14
1 Qutqarılıw ha'm Ashıtqısız nan bayramına eki ku'n qalg'an edi. Bas ruwxaniyler ha'm diniy mug'allimler İysanı hiyle menen uslap alıp, o'ltiriwdin' jolın izlestirdi.
2 Biraq olar: «Xalıq arasında qozg'alan' bolmawı ushın, bul isti bayram ku'nleri islemeyik», – desti.
3 İysa Betaniyada, burın maqaw kesel bolg'an Simonnın' u'yinde, dasturxan basında otırg'anda, ma'rmer ıdısta sap nardtan islengen qımbat bahalı a'tir mayı bar bir hayal keldi. Ol ıdıstı sındırdı da, maydı İysanın' basına quydı.
4 Geybirewler ashıwlanıp, bir-birine: – Bul may nege biykarg'a ısırap etildi?
5 Onı u'sh ju'z dinardan da qımbatıraqqa satıp, aqshasın jarlılarg'a u'lestirip beriwge bolar edi-g'o, – desip, hayaldı ayıplay basladı.
6 Biraq İysa: – Hayaldı tınıshına qoyın'lar. Onı nege uyaltıp atırsızlar? Ol Mag'an jaqsılıq isledi-g'o.
7 O'ytkeni jarlılar sizler menen ba'rqulla birge, olarg'a qa'legen waqtın'ızda ja'rdem bere alasızlar. Biraq Men sizler menen ba'rqulla birge bolmayman.
8 Ol qolınan kelgenin isledi. Menin' deneme aldın ala a'tir may quyıp, onı jerlewge tayarladı.
9 Sizlerge shının aytıp turman: Xosh Xabar du'nyanın' qay jerinde ja'riyalansa da, bul hayal eske alınıp, onın' islegen isi aytılatug'ın boladı, – dedi.
10 Son'ınan on eki sha'kirttin' biri bolg'an Yahuda İsqariot İysanı uslap beriw ushın bas ruwxaniylerge bardı.
11 Olar bunı esitip, quwanısıp qaldı ha'm og'an gu'mis ten'ge beriwdi wa'de etti. Yahuda da İysanı uslap beriwge qolaylı payıt izledi.
12 Ashıtqısız nan bayramının' birinshi ku'ni Qutqarılıw bayramının' qozısı shalıng'anda, sha'kirtleri İysag'a: – Qutqarılıw bayramının' asın jewin' ushın, bizlerdin' qay jerge barıp tayarlıq ko'riwimizdi qa'leysen'? – desti.
13 Ol sha'kirtlerinin' ekewin jiberip, olarg'a: – Qalag'a barın'lar, ol jerde sizlerge gu'ze menen suw ko'terip kiyatırg'an adam gezleskende, onın' izine erin'ler.
14 Ol kirgen u'ydin' iyesine: «Ustazımız: „Sha'kirtlerim menen birge bayram asın jeytug'ın bo'lme qa'ne?“ – dep sorap atır», den'ler.
15 Ol sizlerge to'sekler to'selip tayar turg'an joqarıdag'ı u'lken bo'lmeni ko'rsetedi. Bizlerge sol jerde bayram asın tayarlan'lar, – dedi.
16 Sha'kirtleri shıg'ıp, qalag'a keldi ha'm İysanın' aytqanların tawıp, bayram asın tayarladı.
17 Kesh bolg'anda, İysa on eki sha'kirti menen birge keldi.
18 Olar awqatlanıp otırg'anda, İysa: – Sizlerge shının aytıp turman: Menin' menen awqatlanıp otırg'an aran'ızdag'ı birin'iz Mag'an satqınlıq isleydi, – dedi.
19 Olar qapa bolıp, birinen son' biri Onnan: – Men emespen-g'o, ya? – dep soray basladı.
20 İysa olarg'a juwap berip: – On eki sha'kirtimnin' biri, Menin' menen bir tabaqqa nanın malıp atırg'an adam – sol.
21 Adam Ulı O'zi haqqında jazılg'anday baratır, biraq Adam Ulına satqınlıq qılıwshı ha'siret shegedi! Ol adamnın' bul du'nyag'a kelmegeni o'zi ushın jaqsıraq bolar edi, – dedi.
22 Olar awqatlanıp otırg'anda, İysa nan alıp, Qudayg'a shu'kirlik etti. Onı sındırıp, sha'kirtlerine berdi de: – Alın'lar, bul – Menin' denem, – dedi.
23 Son' keseni alıp, Qudayg'a shu'kirlik etti de, olarg'a berdi. Onnan ha'mmesi ishti.
24 Olarg'a: – Bul – ko'p adamlar ushın to'giletug'ın, Jan'a Kelisimdi bekitetug'ın Menin' qanım.
25 Sizlerge shının aytıp turman: Quday Patshalıg'ında jan'asın ishetug'ın ku'nime deyin, ju'zim ishimliginen qaytıp ishpeymen, – dedi.
26 Son'ınan olar Qudaydı jırlaytug'ın qosıq aytıp, Za'ytu'n tawına ketti.
27 İysa olarg'a: – Sizlerdin' ha'mmen'iz Meni taslap ketesizler. Sebebi bılay dep jazılg'an: «Shopandı urg'anımda, Qoylar tarqap ketedi».
28 Biraq qayta tirilgenimnen keyin, sizlerden burın Galilag'a baraman, – dedi.
29 Petr Og'an: – Seni ha'mmesi taslap ketse de, men taslap ketpeymen, – dedi.
30 Sonda İysa og'an: – Sag'an shının aytıp turman: bu'gin tu'nde qoraz eki ret shaqıraman degenshe, sen Mennen u'sh ret tanasan', – dedi.
31 Biraq Petr qızıp ketip: – Mag'an Senin' menen birge o'liwge tuwra kelse de, Sennen hesh qashan tanbayman, – dedi. Qalg'anlarının' ha'mmesi de solay dedi.
32 Olar Getsemani dep atalatug'ın jerge keldi. İysa sha'kirtlerine: – Men duwa etip bolaman degenshe, sizler usı jerde otırın'lar, – dedi.
33 O'zi menen birge Petr, Yaqıp ha'm Yuxandı alıp, qattı qa'weterlenip, qıynala basladı.
34 Olarg'a: – Janım o'lerdey qıynalıp tur. Sizler usı jerde qalıp, sergek bolıp turın'lar, – dedi.
35 Shetirek shıg'ıp, jerge jıg'ıldı da, mu'mkin bolsa bul saattın' O'zinen o'tiwin sorap, duwa ete basladı.
36 – A'ke, A'kejanım! Sag'an ha'mmesi mu'mkin. Bul azap kesesin Mennen o'tkizip jiber. Biraq Menin' emes, Senin' qa'legenin' bolsın, – dedi.
37 İysa sha'kirtlerinin' qasına qaytıp kelip, olardın' uyıqlap atırg'anın ko'rdi de, Petrge: – Simon, uyıqlap atırsan' ba? Uyıqlamay bir saat ta otıra almadın' ba?
38 Azg'ırılmawın'ız ushın sergek bolıp, duwa etin'ler. Ruwx qa'leydi, biraq dene ha'lsiz, – dedi.
39 Ol ja'ne barıp, sol so'zlerin aytıp, duwa etti.
40 Qaytıp kelip, olardın' ja'ne uyıqlap atırg'anın ko'rdi. O'ytkeni ko'zlerin uyqı basqan edi. Olar İysag'a ne dep juwap bererin bilmedi.
41 İysa u'shinshi ret qaytıp kelip, olarg'a: – Sizler ele uyıqlap, dem alıp atırsızlar ma? Boldı, waqıt keldi. Adam Ulı gu'nakarlardın' qolına uslap beriledi.
42 Turın'lar, kettik. Qaran'lar, Mag'an satqınlıq qılıwshı jaqınladı, – dedi.
43 Tap sol waqıtta, İysa ele so'ylep turg'anda, on eki sha'kirtinin' biri Yahuda keldi. Onın' menen birge bas ruwxaniyler, diniy mug'allimler ha'm aqsaqallar jibergen bir topar adamlar bar edi. Adamlar qolına qılısh ha'm shoqmar uslag'an edi.
44 Satqınlıq qılıwshı olarg'a belgi berip: «Men kimdi su'ysem, Ol – Sonın' O'zi. Onı uslap, abaylap alıp ketin'ler», – degen edi.
45 Yahuda keldi de, da'rriw İysag'a jaqınlasıp, Og'an: – Ustaz! – dep, Onı su'ydi.
46 Al adamlar İysag'a qol salıp, uslap aldı.
47 Biraq İysanın' qasında turg'anlardın' birewi qılıshın suwırıp alıp, bas ruwxaniydin' qulının' qulag'ın shawıp tasladı.
48 Sonda İysa olarg'a: – Meni uslaw ushın, jınayatshıg'a qarsı shıqqanday bolıp, qılısh ha'm shoqmar alıp keldin'ler me?
49 Men ha'r ku'ni sizler menen İbadatxanada birge bolıp, ta'lim bergenimde, Meni uslamadın'lar. Biraq, Muxaddes Jazıwlar orınlanıwı sha'rt, – dedi.
50 Sonda sha'kirtlerinin' ha'mmesi Onı taslap, qashıp ketti.
51 Jalan'ash denesine tawar orag'an bir jas jigit Onın' izine erip baratır edi. Olar onı uslap alg'anda,
52 ol orang'an tawarın taslap, jalan'ash qashıp ketti.
53 Olar İysanı bas ruwxaniyge apardı. Ol jerge ha'mme bas ruwxaniyler, aqsaqallar ha'm diniy mug'allimler jıynaldı.
54 Petr İysag'a bas ruwxaniydin' ha'wlisinin' ishine deyin uzaqtan erip kelip, ha'wlide saqshılar menen birge otqa jılınıp otırdı.
55 Bas ruwxaniyler ha'm pu'tkil joqarg'ı ken'es İysanı o'lim jazasına hu'kim etiw ushın, Og'an qarsı gu'walıq izledi, biraq taba almadı.
56 Sebebi ko'p adamlar Og'an qarsı jalg'an gu'walıqlar berse de, gu'walıqları bir-birine sa'ykes kelmes edi.
57 Son'ınan geybirewler ornınan turıp, Og'an qarsı jalg'an gu'walıq berip:
58 – Bizler Onın': «Adam qolınan qurılg'an bul İbadatxananı Men buzıp taslap, u'sh ku'nnin' ishinde adam qolınan qurılmag'an basqa İbadatxana quraman», – degenin esittik, – dedi.
59 Biraq olardın' gu'walıg'ı da sa'ykes kelmedi.
60 Sonda bas ruwxaniy ortag'a shıg'ıp, İysadan: – Olar Sag'an qarsı gu'walıq berip atır-g'o. Sen nege hesh juwap bermeysen'? – dep soradı.
61 Biraq İysa u'ndemedi ha'm hesh juwap qaytarmadı. Bas ruwxaniy Onnan ja'ne: – Alg'ıslının' Ulı – Masix Senbisen'? – dep soradı.
62 İysa: – Awa, Men. Sizler Adam Ulının' Qu'diretli Qudaydın' on' jag'ında otırg'anın ha'm aspandag'ı bultlarda kiyatırg'anın ko'resizler, – dedi.
63 Sonda bas ruwxaniy o'z kiyimlerin jırtıp: – Endi bizlerge gu'walardın' nege keregi bar?
64 Qudayg'a til tiygizgenin esittin'ler-g'o. Sizlerdin' qararın'ız qanday? – dedi. Olardın' ha'mmesi İysanı o'lim jazasına hu'kim etiwge qarar etti.
65 Geybirewler Og'an tu'kire basladı ha'm betin baylap, Onı mushlap urdı da, Og'an: – Qa'nekey, wa'liylik et, – desti. Saqshılar da Onı shapalaq penen urdı.
66 Petr ishki ha'wlide otırg'anda, bas ruwxaniydin' shorı qızlarınan biri keldi.
67 Ol otqa jılınıp otırg'an Petrdi ko'rip, og'an tigilip qaradı da: – Sen de sol Nasıralı İysa menen birge edin'-g'o, – dedi.
68 Biraq Petr tanıp: – Senin' ne aytıp turg'anın'dı bilmeymen ha'm tu'sinbeymen, – dedi de, sırtqı ha'wlige shıg'ıp ketti.
69 Shorı qız onı ko'rip, sol jerdegilerge ja'ne: – Bul adam – solardın' biri, – dep ayta basladı.
70 Biraq Petr ja'ne tandı. Birazdan son', sol jerde turg'anlar Petrge: – Rasında da, sen solardın' birisen', o'ytkeni galilalısan'-g'o, – dedi.
71 Ol: – Sizler aytıp turg'an bul Adamdı men tanımayman, – dep ant iship, o'zin o'zi g'arg'ay basladı.
72 Sol waqıtta-aq qoraz ekinshi ret shaqırdı. Petr İysanın' o'zine: «Qoraz eki ret shaqıraman degenshe, sen Mennen u'sh ret tanasan'», – degen so'zi esine tu'sip, jılap jiberdi.

Mark 15
1 Tan' atıwdan bas ruwxaniyler, aqsaqallar, diniy mug'allimler ha'm pu'tkil joqarg'ı ken'es ma'sla'ha'tlesip aldı da, İysanı baylap, rimli ha'kim Pilatqa aparıp tapsırdı.
2 Pilat Onnan: – Sen Yahudiylerdin' Patshasımısan'? – dep soradı. İysa og'an: – Sol ekenimdi o'zin' ayttın', – dep juwap berdi.
3 Bas ruwxaniyler Onı ko'p na'rselerde ayıpladı.
4 Pilat ja'ne İysadan sorap: – Sen hesh juwap bermeysen' be? Qara, olar Sag'an qanshama ayıp tag'ıp atır, – dedi.
5 Biraq İysa hesh juwap bermegenlikten, Pilat hayran qaldı.
6 Ha'r Qutqarılıw bayramında Pilat xalıq sorag'an bir tutqındı bosatıp beretug'ın edi.
7 Sol waqıtta qamaqta qozg'alan' waqtında o'zinin' sherikleri menen adam o'ltirgen Baraba degen bir adam bar edi.
8 Xalıq Pilatqa kelip, a'dettegidey isleytug'ın isin olar ushın islep, bir tutqındı bosatıp beriwin soray basladı.
9 Pilat olardan: – Yahudiylerdin' Patshasın bosatıp beriwimdi qa'leysizler me? – dep soradı.
10 Sebebi ol bas ruwxaniylerdin' İysanı o'zine ku'nshillik penen uslap bergenin biletug'ın edi.
11 Biraq bas ruwxaniyler xalıqtı u'gitlep, İysanın' ornına Barabanı bosatıp beriwdi talap ettirdi.
12 Pilat olarg'a ja'ne: – Olay bolsa, sizler Yahudiylerdin' Patshası dep atag'an Adamg'a ne isleyin? – dedi.
13 Olar: – Onı atanaq ag'ashqa shegelet! – dep baqırıstı.
14 Pilat olardan: – Ol qanday jamanlıq isledi, aqırı? – dep soradı. Biraq olar qattıraq baqırısıp: – Onı atanaq ag'ashqa shegelet! – dedi.
15 Sonda Pilat xalıqtı qanaatlandırıw ushın Barabanı bosatıp berdi. Al İysanı qamshılatqannan son', atanaq ag'ashqa shegelewge tapsırdı.
16 A'skerler İysanı hu'kimet sarayının' ishki ha'wlisine alıp barıp, pu'tkil a'skerlerdi jıynadı.
17 Olar İysag'a shım qızıl shapan kiygizdi de, tikenli shıbıqlardan taj o'rip, basına saldı.
18 Son'ınan: – Jasasın, Yahudiylerdin' Patshası! – dep baqırısa basladı.
19 Basına qamıs penen urıp, Og'an tu'kirdi de, aldında dize bu'gip, ta'jim etti.
20 Masqaralap bolg'annan son', olar İysanın' u'stindegi shım qızıl shapandı sheship alıp, Og'an O'z kiyimin kiygizdi de, atanaq ag'ashqa shegelew ushın alıp ketti.
21 İskender ha'm Rufustın' a'kesi, Simon degen kireneli bir adam awıldan kiyatırıp, sol jerden o'tip baratır edi. Onı İysanın' atanaq ag'ashın arqalap alıp ju'riwge ma'jbu'rledi.
22 Olar İysanı Golgota dep atalg'an, yag'nıy «Bas su'yek ornı» degendi an'latatug'ın jerge alıp keldi.
23 Og'an mirra qosılg'an sharaptı bergende, Ol ishiwden bas tarttı.
24 İysanı atanaq ag'ashqa shegelep bolg'annan son', kim ne alar eken dep shek taslasıp, o'z ara Onın' kiyimlerin bo'listi.
25 Olar İysanı atanaq ag'ashqa shegelegende, saat azang'ı tog'ız edi.
26 Onın' bas betinde ayıbın ko'rsetetug'ın: «YaHUDİYLERDİЊ PATShASI» degen jazıw bar edi.
27 İysa menen birge eki qaraqshını da, birewin on', ekinshisin sol ta'repine atanaq ag'ashqa shegeledi.
29 O'tip baratırg'anlar basların shayqadı ha'm Onın' u'stinen ku'lip: – Ha'y, İbadatxananı buzıp, Onı u'sh ku'nnin' ishinde qayta tikleyjaq bolg'an, Sen!
30 O'zin'di O'zin' qutqarıp, atanaq ag'ashtan tu'sip ko'rshi! – dedi.
31 Bas ruwxaniyler menen diniy mug'allimler de Onı mazaq qılıp, bir-birine: – Bul basqalardı qutqarıp, O'zin O'zi qutqara almaydı!
32 İzraildın' Patshası Masix ha'zir atanaq ag'ashtan tu'ssin, sonda bizler ko'rip, Og'an isenemiz, – desti. İysa menen birge atanaq ag'ashqa shegelengenler de Onı mazaq etti.
33 Tu'ski saat on ekiden baslap, tu'sten keyin saat u'shke deyin pu'tkil jerdi qaran'g'ılıq qaplap turdı.
34 Saat u'shte İysa qattı dawıs penen: – Eloy, Eloy! Lama sabaxtani? – dep baqırdı. Bul: «Qudayım, Qudayım! Nege Meni taslap kettin'?» – degendi an'latadı.
35 Sol jerde turg'anlardın' geybirewleri bunı esitip: – Qaran'lar, Ol İliyastı shaqırıp atır, – desti.
36 Sonda bir adam juwırıp barıp, sorg'ıshtı sirke suwına sin'dirdi ha'm onı bir tayaqqa qadadı da, Og'an ishiwge berip: – Toqtay turın'! İliyas kelip, Onı tu'sirip alar ma eken, ko'reyik! – dedi.
37 Al İysa qattı baqırdı da, jan tapsırdı.
38 Sol waqıtta İbadatxananın' Muxaddesxanasındag'ı perde joqarıdan to'menge deyin qaq ayırılıp, ekige bo'lindi.
39 İysanın' qarsısında turg'an ju'zbası Onın' usılay jan tapsırg'anın ko'rip: – Haqıyqattan da, bul Adam – Qudaydın' Ulı eken, – dedi.
40 Sol jerde uzaqtan qarap turg'an bir neshe hayal bar edi. Olardın' arasında: magdalalı Ma'riyam, kishkene Yaqıp penen İosestin' anası Ma'riyam ha'm Salomiya boldı.
41 Olar İysag'a Galilada bolg'an waqtında erip ju'rip, Og'an xızmet etken edi. Ol jerde İysa menen birge Erusalimge kelgen basqa ko'p hayallar da bar edi.
42 Ku'n kesh boldı. Bul ku'n tayarlıq ku'ni, yag'nıy shembi ku'ninen aldın'g'ı juma ku'ni edi.
43 Sonda joqarg'ı ken'estin' hu'rmetli ag'zası, Qudaydın' Patshalıg'ın ku'tiwshi arimatiyalı Yusup keldi. Ol batıllıq penen Pilattın' aldına kirdi de, İysanın' denesin soradı.
44 Pilat İysanın' a'lle qashan o'lgenine hayran qalıp, ju'zbasını shaqırtıp aldı da: – O'lgenine ko'p waqıt boldı ma? – dep soradı.
45 Ju'zbasıdan bilip alg'annan son', ol deneni Yusupke berdi.
46 Yusup kepinlik tawar satıp aldı. Ol İysanın' denesin atanaq ag'ashtan tu'sirip alıp, kepin menen oradı da, jartasta oyılg'an qa'birge qoyıp, qa'birdin' awzına bir tastı domalatıp qoydı.
47 Magdalalı Ma'riyam menen İosestin' anası Ma'riyam İysanın' qay jerge qoyılg'anın ko'rdi.

Mark 16
1 Dem alıs ku'ni o'tkennen son', magdalalı Ma'riyam, Yaqıptın' anası Ma'riyam ha'm Salomiya İysanın' denesine jag'ıw ushın xosh iyisli may satıp aldı.
2 Olar ha'ptenin' birinshi ku'ni, yag'nıy ekshembi ku'ni quyash shıg'ıwdan tan' azanda qa'birge keldi.
3 O'z ara: – Qa'birdin' awzındag'ı tastı bizlerge kim domalatıp berer eken? – dep so'ylesti.
4 Biraq basların ko'terip qarap, tastın' domalatıp taslang'anın ko'rdi. Tas ju'da' u'lken edi.
5 Qa'birdin' ishine kirgen olar on' ta'repte otırg'an aq kiyimli bir jas jigitti ko'rip, qorqıp ketti.
6 Jigit olarg'a: – Qorqpan'lar! Sizler atanaq ag'ashqa shegelengen Nasıralı İysanı izlep ju'rsizler-g'o. Ol qayta tirildi, Ol bul jerde joq. Mine, Onın' qoyılg'an jeri.
7 Endi barıp, Onın' sha'kirtlerine ha'm Petrge: «Ol sizlerden burın Galilada boladı. O'zinin' aytqanınday, Onı sol jerde ko'resizler», – dep aytın'lar, – dedi.
8 Hayallar qattı qorqısıp ha'm qaltırasıp, qa'birden shıg'ıp qashıp ketti. Qorqqanlıqtan, hesh kimge hesh na'rse aytpadı.
9 İysa ha'ptenin' birinshi ku'ni, yag'nıy ekshembi ku'ni erte tan'da qayta tirilip, birinshi bolıp magdalalı Ma'riyamg'a ko'rindi. İysa burın onnan jeti jindi quwıp shıg'arg'an edi.
10 Ma'riyam barıp, bunı İysa menen birge bolg'anlarg'a xabarladı. Olar jılap, qayg'ırıp otırg'an edi.
11 Biraq olar İysanın' tiri ekenin ha'm Ma'riyamnın' Onı ko'rgenin esitse de, isenbedi.
12 Son'ınan İysa awılg'a baratırg'an olardın' ekewine basqasha tu'rde ko'rindi.
13 Olar qaytıp kelip, basqa sha'kirtlerge xabarlag'anda, olarg'a da isenbedi.
14 Son'ınan İysa awqatlanıp otırg'an on bir sha'kirtine ko'rinip, olardı isenbewshilikte ha'm qaysarlıqta ayıpladı. O'ytkeni olar Onın' tirilgenin ko'rgenlerge isenbegen edi.
15 İysa olarg'a bılay dedi: – Pu'tkil du'nya boylap ju'rin'ler ha'm barlıq adamlarg'a Xosh Xabardı ja'riyalan'lar.
16 Kim de kim isenip shomıldırılsa, qutqarıladı, al kim de kim isenbese, hu'kim etiledi.
17 İsengenler menen mınaday ka'ramatlı belgiler birge boladı: Menin' atım menen jinlerdi quwıp shıg'arıp, jan'a tillerde so'yleydi.
18 Qolları menen jılanlardı uslap alsa da ha'm uwlı zat ishse de, olarg'a zıyan kelmeydi. Awırıwlardın' u'stilerine qolların qoyg'anda, olar shıpa tabadı.
19 İyemiz İysa olarg'a usılardı aytıp bolg'annan son', aspang'a alındı ha'm Qudaydın' on' ta'repine otırdı.
20 Al sha'kirtleri barıp, ha'mme jerde Xosh Xabardı ja'riyalap ju'rdi. İyemiz olar menen birge islep, O'z so'zin ka'ramatlı belgiler arqalı tastıyıqlaytug'ın edi.

Luka 1
1 Aramızda bolıp o'tken belgili waqıyalardı ko'plerdin' a'lle qashan bayan etpekshi bolg'anı bizlerge ma'lim.
2 Olar bul waqıyalarg'a bastan-aq gu'wa bolg'anlardın' ha'm Xosh Xabardı ja'riyalawshılardın' bizlerge jetkizgen na'rselerin jazg'an edi.
3 -
4 Solay etip, hu'rmetli Teofil, o'zin'izge u'yretilgen bul ta'liymattın' haqıyqıy ekenin siz de biliwin'iz ushın, men de bastan-ayaq ha'mmesin muqıyatlap u'yrenip shıg'ıp, barlıq waqıyalardı izbe-izlik penen sizge jazıwdı maqul taptım.
5 Yahudiya elinde, patsha Hirod zamanında, Abiya toparınan Zekeriya atlı bir ruwxaniy bar edi. Onın' hayalı Xaron a'wladınan shıqqan bolıp, atı Elizabeta edi.
6 Olardın' ekewi de Quday aldında haq adamlar bolıp, Jaratqan İyemizdin' barlıq buyrıq ha'm qag'ıydaların buljıtpay orınlap jasaytug'ın edi.
7 Elizabeta na'silsiz bolg'anlıqtan, olar biyperzent edi. Ja'ne ekewi de qartayg'an edi.
8 Ku'nlerdin' birinde o'z toparının' gezegi kelip, Zekeriya Quday aldında ruwxaniylik xızmetin atqarıp turg'anda,
9 ruwxaniylerdin' a'deti boyınsha xosh iyisli zatlardı tu'tetiw ushın, Jaratqan İyemizdin' İbadatxanasındag'ı Muxaddesxanag'a kiriw shegi og'an tu'sti.
10 Xosh iyisli zatlardı tu'tetiw waqtında jıynalg'an xalıqtın' ha'mmesi sırtta duwa etip tur edi.
11 Sonda Jaratqan İyemizdin' bir perishtesi xosh iyisli zatlar tu'tetiletug'ın orınnın' on' ta'repinde payda bolıp, Zekeriyag'a ko'rindi.
12 Onı ko'rgen Zekeriya qorqıp, albırap qaldı.
13 Biraq perishte og'an bılay dedi: – Qorqpa, Zekeriya! Senin' etken duwan' qabıl boldı. Hayalın' Elizabeta sag'an ul tuwıp beredi, onın' atın Yaqıya dep qoyasan'.
14 Ol sag'an quwanısh ha'm shadlıq alıp keledi. Onın' du'nyag'a kelgenine ko'p adamlar quwanadı.
15 Sebebi ol Quday na'zerinde ullı adam bolıp, hesh araq-sharap ishpeydi. Anasının' qursag'ında jatırg'annan baslap, Muxaddes Ruwxqa toladı.
16 Ol İzrail perzentlerinin' ko'bisin olardın' Jaratqan İyesi – Qudayg'a qaytaradı.
17 A'kelerdi balaları menen jarastırıp, boysınbaytug'ınlardı haq adamlardın' danalıq jolına tu'sirip, xalıqtı İyemizdin' keliwine tayarlaw ushın, ol İliyastın' ruwxı ha'm qu'direti menen İyemizdin' aldında ju'rip keledi.
18 Sonda Zekeriya perishtege: – Bulardın' ras ekenin men qayaqtan bilemen? O'ytkeni men g'arrıman, hayalım da qartayg'an-g'o, – dedi.
19 Perishte og'an juwap berip: – Men Quday aldında turıwshı Jabrayılman. Senin' menen so'ylesip, sag'an usı xosh xabardı jetkiziw ushın jiberilgenmen.
20 Biraq, waqtı kelgende orınlanatug'ın so'zlerime isenbegenin' ushın, usılar a'melge aspag'ansha so'yley almay, gu'n' bolıp qalasan', – dedi.
21 Sol waqıtta Zekeriyanı ku'tip turg'an xalıq onın' Muxaddesxanada irkilip atırg'anına hayran boldı.
22 Zekeriya sırtqa shıqqanda, xalıqqa so'yley almay qaldı. Sonda xalıq onın' Muxaddesxanada ayan ko'rgenin tu'sindi. Zekeriya gu'n' bolıp qalıp, xalıq penen ımlasıp so'ylesti.
23 O'zinin' xızmet etetug'ın ku'nleri tamam bolg'annan keyin, Zekeriya u'yine qayttı.
24 Aradan ku'nler o'tkennen son', onın' hayalı Elizabeta ha'mledar bolıp, bes ay jasırınıp ju'rdi.
25 «Jaratqan İyem mag'an na'zer awdarg'an ku'nlerde bul isti islep, adamlar aldındag'ı masqarashılıqtı mennen alıp tasladı», – dedi ol.
26 Elizabetanın' ha'mledar bolg'anına altı ay tolg'anda, Quday Jabrayıl perishteni Galila u'lkesinin' Nasıra dep atalatug'ın qalasına,
27 Dawıt a'wladınan shıqqan Yusup degen jigitke atastırılg'an bir qızg'a jiberdi. Qızdın' atı Ma'riyam edi.
28 Perishte u'yge kirip, og'an: – Sa'lem sag'an, Quday jarılqag'an! Jaratqan İyemiz senin' menen birge, – dedi.
29 Ma'riyam perishtenin' so'zlerine an'-tan' boldı ha'm bul qanday sa'lemlesiw boldı eken dep, oylanıp qaldı.
30 Perishte og'an bılay dedi: – Qorqpa, Ma'riyam, sen Qudaydın' miyrimine eristin'!
31 Mine, sen ha'mledar bolıp, Ul tuwasan' ha'm Onın' atın İysa dep qoyasan'.
32 Ol ullı bolıp, Qu'diretli Qudaydın' Ulı dep ataladı. Jaratqan İyemiz – Quday Og'an babası Dawıttın' taxtın beredi.
33 Ol Yaqıp xalqının' u'stinen ma'n'gige patshalıq etedi ha'm Onın' patshalıg'ının' shegi bolmaydı.
34 Ma'riyam perishteden: – Men er adamg'a jaqınlamag'an bolsam, bul qalay boladı? – dep soradı.
35 Perishte og'an juwap berip: – Senin' u'stin'e Muxaddes Ruwx tu'sedi ha'm Qu'diretli Qudaydın' ku'shi sag'an sayasın saladı. Sonlıqtan da, sennen tuwılajaq Muxaddes Bala – Qudaydın' Ulı dep ataladı.
36 Mine, na'silsiz dep sanalg'an senin' ag'ayin apan' Elizabeta da qartayg'anda ul balag'a ha'mledar boldı. Onın' ha'mledar bolg'anına altı ay toldı.
37 Sebebi Qudaydın' qolınan kelmeytug'ın na'rse joq, – dedi.
38 Sonda Ma'riyam: – Men – Jaratqan İyemnin' bendesimen, aytqanın'day bolsın, – dedi. Sonnan son', perishte onın' janınan ketti.
39 Sol ku'nlerde Ma'riyam jolg'a shıg'ıp, tezlik penen tawlı Yahudiya elindegi bir qalag'a ketti.
40 Ol Zekeriyanın' u'yine kirip, Elizabetag'a sa'lem berdi.
41 Elizabeta Ma'riyamnın' sa'lemin esitkende, onın' ishindegi na'reste tıpırlap ketti. Elizabeta Muxaddes Ruwxqa tolıp,
42 dawıslap bılay dedi: – Hayallar arasında sen jarılqang'ansan', senin' ishin'degi Na'reste de jarılqang'an!
43 İyemnin' anası keletug'ınday, men kimmen?
44 Mine, senin' sa'lem bergen dawısın' qulag'ıma jetkende, ishimdegi na'reste quwanıshtan tıpırlap qoya berdi.
45 İsengen hayal qanday baxıtlı! O'ytkeni Jaratqan İyemnin' og'an aytqanları orınlanadı.
46 Sonda Ma'riyam bılay dedi: «Janım Jaratqan İyemdi alg'ıslar.
47 Qutqarıwshım Qudayg'a ruwxım shadlanar.
48 Sebebi Ol O'zinin' arzımas bendesine na'zerin awdardı. Endi meni barlıq a'wladlar „baxıtlı“ dep ataydı.
49 O'ytkeni Qu'diretli Quday mag'an ullı isler isledi. Onın' atı muxaddes.
50 Ol a'wladtan-a'wladqa, O'zinen qorqqanlarg'a miyrim-sha'pa'a'tin beredi.
51 O'z qolı menen qu'diretin ko'rsetip, kewillerinde menmen oyları bar adamlardı pıtırattı.
52 Hu'kimdarlardı taxttan tu'sirip, g'a'rip-qa'serlerdi joqarı ko'terdi.
53 Ash bolg'anlardı iygilik berip toydırıp, bay bolg'anlardı qurı qol qaytardı.
54 -
55 Ata-babamızg'a bergen wa'desi boyınsha, İbrayımg'a ha'm onın' urpag'ına miyrim-sha'pa'a't etiwdi ma'n'gi este tutıp, xızmetshisi İzrailg'a ja'rdem etti».
56 Ma'riyam Elizabeta menen u'sh ayday birge bolıp, son'ınan u'yine qaytıp ketti.
57 Elizabetanın' bosanatug'ın waqtı kelip, ol ul tuwdı.
58 Qon'sıları menen ag'ayinleri Jaratqan İyemizdin' og'an u'lken miyrim-sha'pa'a't ko'rsetkenin esitip, onın' quwanıshın bo'listi.
59 Olar segizinshi ku'ni balanı su'nnetlewge alıp bardı ha'm og'an Zekeriya dep, a'kesinin' atın qoymaqshı boldı.
60 Biraq balanın' anası: – Yaq, onın' atı Yaqıya bolsın, – dedi.
61 Olar Elizabetag'a: – Ag'ayin-tuwg'anların'nın' arasında bunday at hesh kimde joq-g'o, – dep,
62 a'kesinen balag'a qanday at qoymaqshı ekenin ımlap soradı.
63 Zekeriya jazıw taxtayshasın talap qıldı da: «Onın' atı Yaqıya bolsın», – dep jazdı. Bug'an ha'mme an'-tan' bolıstı.
64 Sol waqıtta-aq Zekeriya tilge kirip, Qudaydı alg'ıslap so'yley basladı.
65 A'tirapında jasawshılardı qorqınısh biyledi ha'm pu'tkil tawlı Yahudiya eli boylap usılar haqqında so'z tarqadı.
66 Esitkenlerdin' ha'mmesi bunı kewillerinde saqlap: «Bul na'reste kim bolar eken?» – deytug'ın edi. Sebebi Jaratqan İyemizdin' qu'direti onın' menen birge edi.
67 Na'restenin' a'kesi Zekeriya Muxaddes Ruwxqa tolıp, payg'ambarshılıq etip bılay dedi:
68 «İzraildın' Jaratqan İyesi – Quday alg'ıslansın! O'ytkeni Ol kelip, O'z xalqı ushın to'lem to'lep, onı qutqardı.
69 -
70 O'zinin' muxaddes payg'ambarları arqalı a'yyemnen aytqanınday, Ol bizler ushın O'z xızmetshisi Dawıttın' urpag'ınan shıqqan qu'diretli Qutqarıwshını berdi.
71 Quday bizlerdi dushpanlarımızdan ha'm bizlerdi jek ko'riwshilerdin' qolınan qutqardı.
72 Bizlerdin' ata-babalarımızg'a wa'de etken miyrimliligin ko'rsetip, O'z muxaddes kelisimin,
73 babamız İbrayımg'a bergen antın eske aldı.
74 -
75 Ol bizlerdi dushpanlarımızdın' qolınan qutqarıp, qorqpastan, o'mir boyı Onın' aldında muxaddes ha'm haq bolıp, Og'an xızmet qılıwımızg'a mu'mkinshilik berdi.
76 Al sen, balam, Qu'diretli Qudaydın' payg'ambarı dep atalasan'. Sebebi sen İyemizdin' aldınan ju'rip, Onın' jolın tayarlaysan'.
77 Onın' xalqına gu'nalarının' keshirilip, qutqarılatug'ının ja'riyalaysan'.
78 -
79 Qaran'g'ıda ha'm o'lim sayasında jasap atırg'anlarg'a nur tu'siriw ushın ha'm bizlerge tınıshlıqqa qaray jol ko'rsetiw ushın, Qudaydın' ullı miyrim-sha'pa'a'ti aspannan tan' bolıp atadı».
80 Al na'reste o'sip, ruwxıy ku'shke tolıp bardı ha'm İzrail xalqının' aldında ko'rinetug'ın ku'nge deyin sho'l dalada jasadı.

Luka 2
1 Sol ku'nleri Rim patshası Avgust pu'tkil Rim patshalıg'ının' turg'ınları dizimnen o'tiwi tiyis, degen pa'rman shıg'ardı.
2 Bul birinshi dizimnen o'tiw Kirini Siriyag'a ha'kimlik qılg'an zamanda boldı.
3 Ha'r bir adam dizimnen o'tiw ushın o'z qalasına bardı.
4 Yusup te Galiladag'ı Nasıra qalasınan jolg'a shıg'ıp, Yahudiyadag'ı Beytlehem dep atalg'an Dawıttın' qalasına keldi. O'ytkeni ol Dawıttın' urpag'ınan edi.
5 Dizimnen o'tiw ushın, onın' menen birge qalın'lıg'ı bolg'an ha'mledar Ma'riyam da bardı.
6 Olar sol jerde bolg'anda Ma'riyamnın' ayı-ku'ni tolıp,
7 tun'g'ısh Ulın tuwdı. Onı qundaqlap, bir aqırg'a jatqızdı, sebebi miymanxanada olarg'a orın joq edi.
8 Sol a'tirapta shopanlar bolıp, olar tu'nde o'z padasın dalada qarawıllaytug'ın edi.
9 Tosattan olardın' aldında Jaratqan İyemizdin' bir perishtesi payda bolıp, İyemizdin' saltanatı olardın' a'tirapın jarqıratıp jiberdi. Olar qattı qorqıp ketti.
10 Perishte olarg'a: – Qorqpan'lar! Men sizlerge ha'mme adamlardı sheksiz quwandıratug'ın xosh xabar ja'riyalayman.
11 Bu'gin Dawıttın' qalasında sizler ushın Qutqarıwshı tuwıldı. Ol – İyemiz Masix.
12 Sizler ushın onın' belgisi mınaday: sizler aqırda qundaqlawlı jatırg'an Na'resteni tabasızlar, – dedi.
13 Birden perishtenin' qasında aspandag'ı perishtelerdin' u'lken toparı payda boldı ha'm bılay dep Qudaydı alg'ısladı:
14 «Aspanda Quday alg'ıslansın, Qudayg'a unaytug'ın jerdegi adamlarg'a tınıshlıq bolsın!»
15 Perishteler aspang'a ko'terilgennen son', shopanlar bir-birine: – Ju'rin'ler, Beytlehemge barayıq. Jaratqan İyemiz bizlerge bildirgen, sol ju'z bergen waqıyanı ko'reyik, – desti.
16 Olar asıg'ıslıq penen kelip, Ma'riyam menen Yusuptı ha'm aqırda jatırg'an Na'resteni taptı.
17 Onı ko'rip, perishtelerden Na'reste haqqında esitkenlerin aytıp berdi.
18 Bunı esitken adamlardın' ha'mmesi shopanlardın' so'zlerine tan' qalıstı.
19 Al Ma'riyam bul so'zlerdi ju'reginde saqlap, oylap ju'rdi.
20 Shopanlar o'zlerine aytılg'anlardın' ha'mmesin esitip-ko'rgenleri ushın Qudaydı alg'ıslap, maqtaw aytıp, qaytıp ketti.
21 Aradan segiz ku'n o'tip, Na'resteni su'nnet etkende, Onın' atın İysa dep qoydı. Ma'riyam ha'mledar bolmasınan burın, perishte Og'an usı attı bergen edi.
22 Muwsanın' Nızamı boyınsha tazalanıw ku'nleri tamam bolg'anda, Yusup penen Ma'riyam İysanı Jaratqan İyemizge arnaw ushın, Onı Erusalimge alıp keldi.
23 O'ytkeni Jaratqan İyemizdin' Nızamında: «Tuwılg'an ha'r bir tun'g'ısh ul Jaratqan İyemizge arnalsın», – dep jazılg'an.
24 Ja'ne Jaratqan İyemizdin' Nızamında aytılg'anday, olar «jup qumırı yamasa kepterdin' eki palapanın» qurban etpekshi boldı.
25 Sol waqıtta Erusalimde Shimon atlı bir adam bar edi. Ol haq ha'm dinshil adam bolıp, İzraildın' ta'selle tabıwın intizarlıq penen ku'tip ju'r edi. Muxaddes Ruwx og'an yar edi.
26 Jaratqan İyemiz jibergen Masixtı ko'rmegenshe o'lmeytug'ının og'an Muxaddes Ruwx aldın ala aytqan edi.
27 Shimon Muxaddes Ruwxtın' basqarıwında İbadatxanag'a keldi. İysanın' ata-anası Muxaddes Nızam boyınsha tiyisli u'rp-a'detlerdi orınlaw ushın Onı İbadatxanag'a alıp kelgende,
28 Shimon Onı qolına alıp, Qudaydı alg'ıslap bılay dedi:
29 «O, Qu'diretli İyem, O'zin' aytqanın'day, endi qulın'dı bul du'nyadan tınıshlıq penen jiberesen'.
30 -
31 Sebebi ko'zlerim Senin' ha'mme xalıqlar ushın tayarlap qoyg'an qutqarıwın'dı ko'rdi:
32 Ol basqa milletlerdin' ko'zin ashatug'ın nur bolıp, Senin' xalqın' İzrailg'a dan'q keltiredi».
33 Na'restenin' ata-anası Ol tuwralı aytılg'an so'zlerge tan' qalıstı.
34 Shimon olarg'a pa'tiyasın berip, Onın' anası Ma'riyamg'a: – Mine, bul Na'reste İzrailda ko'p adamlardın' qulawına ha'm qayta tikleniwine sebepshi boladı. Ol İyemizdin' belgisi bolıp, Ol sebepli ko'p talas-tartıslar kelip shıg'adı.
35 Sonda ko'p adamlardın' ju'reklerinin' tu'pkirindegi oy-qıyalları a'shkara bolıp, al senin' kewlin'e ha'siret qılıshı sug'ıladı, – dedi.
36 Sol jerde Asher urıwınan shıqqan Panueldin' qızı Anna atlı, ju'da' qartayg'an bir payg'ambar hayal da bar edi. Ol turmısqa shıqqannan son', ku'yewi menen jeti jıl jasadı.
37 Son'ınan seksen to'rt jasına deyin jesir bolıp, İbadatxanadan shıqpay oraza tutıp ha'm duwa etip, ku'ni-tu'ni Qudayg'a sıyınatug'ın edi.
38 Sol waqıtta ol da jaqınlap kelip, Qudayg'a shu'kirlik bildirdi ha'm Erusalimnin' qutqarılıw ku'nin ku'tkenlerdin' ha'mmesine Na'reste haqqında aytıp berdi.
39 Yusup penen Ma'riyam Jaratqan İyemizdin' Nızamı boyınsha barlıq tiyisli na'rselerdi orınlap bolg'annan son', Galiladag'ı o'z qalası Nasırag'a qaytıp keldi.
40 Na'reste o'sip, ku'sh penen aqıl-danalıqqa tolısıp bardı ha'm Qudaydın' miyrimi Onın' u'stinde edi.
41 İysanın' ata-anası ha'r jılı Qutqarılıw bayramında Erusalimge baratug'ın edi.
42 İysa on eki jasqa tolg'anda, olar a'dettegidey Erusalimge bayramlawg'a keldi.
43 Bayram ku'nleri tamam bolg'annan son', olar u'yine qaray jolg'a shıqtı, al jas o'spirim İysa Erusalimde qalıp qoyg'an edi. Biraq bunı ata-anası bilmedi.
44 Olar İysanı basqalar menen kiyatır dep oylap, bir ku'nlik joldı basıp o'tkennen son', Onı ag'ayinleri menen tanıslarının' arasınan izledi.
45 Tappag'annan keyin, Onı izlep Erusalimge qaytıp bardı.
46 U'sh ku'nnen son', olar İysanı İbadatxanadan taptı. Ol diniy mug'allimlerdin' ortasında olardın' so'zlerin tın'lap, sorawlar berip otırg'an edi.
47 Tın'lap otırg'anlardın' ha'mmesi Onın' aqılına ha'm bergen juwaplarına hayran qalıstı.
48 Ata-anası İysanı ko'rip, an'-tan' boldı ha'm anası Og'an: – Balam, Sen nege bizlerge bunday isledin'? A'ken' menen ekewimiz qattı qayg'ırıp, Seni izledik, – dedi.
49 İysa olarg'a: – Meni izlewdin' nege keregi bar edi? A'kemnin' u'yinde bolıwım kerek ekenin bilmedin'iz be? – dedi.
50 Biraq olar İysanın' aytqan so'zlerin tu'sinbedi.
51 İysa olar menen birge Nasıra qalasına qaytıp kelip, olardın' tilin alıp ju'rdi. Al Onın' anası bolg'an waqıyalardın' ha'mmesin kewlinde saqladı.
52 İysanın' jası da, aqıl-danalıg'ı da o'sip, Qudaydın' ha'm adamlardın' su'yispenshiligine bo'lenip bardı.

Luka 3
1 Rim patshası Tiberius saltanatının' on besinshi jılında Yahudiya u'lkesinde Pontiy Pilat ha'kimlik qıldı. Galilanı Hirod, İtureya ha'm Traxonit u'lkelerin onın' inisi Filip, Abilena u'lkesin Lisaniyas basqardı.
2 Al Xanna menen Kayafa bas ruwxaniy edi. Sonda sho'l dalada jasap atırg'an Zekeriyanın' ulı Yaqıyag'a Qudaydın' so'zi tu'sti.
3 Yaqıya İordan a'tirapındag'ı barlıq u'lkelerdi aralap, adamlarg'a gu'nalarının' keshiriliwi ushın ta'wbege keliwdi ha'm suwg'a shomıldırılıwdı ja'riyalap ju'rdi.
4 Bul İyshaya payg'ambardın' kitabında jazılg'ang'a tuwrı keledi: «Sho'l dalada baqırg'an birewdin' dawısı shıg'adı: İyemizge jol tayarlan'lar, Onın' ju'retug'ın jolların du'zetin'ler!
5 Barlıq oypatlıqlar toltırılsın, Taw-to'beler pa'ske sho'ksin, Qıysıq jollar du'zetilsin, Budır jerler tegislensin.
6 Sonda pu'tkil adamzat Qudaydın' qutqaratug'ının ko'redi».
7 Yaqıya shomıldırılıwg'a kelgen alamang'a bılay dedi: – Ha'y, uwlı jılanlardın' tuqımları! Keleshektegi qa'ha'rli jazadan qutılıwdı sizlerge kim u'yretti?
8 Eger sizler ta'wbe etken bolsan'lar, bug'an ılayıq jemis berin'ler! Ja'ne: «Ata tegimiz İbrayım ata-g'o», – dep ishlerin'izden oylaman'lar. Sizlerge aytatug'ınım: Quday İbrayımg'a mına taslardan da urpaq jasap bere aladı.
9 Ag'ashlardın' tamırında ha'zirdin' o'zinde-aq balta jatır. Jaqsı miywe bermeytug'ın ha'r bir terek shabılıp, otqa taslanadı.
10 Sonda xalıq onnan: – Olay bolsa, bizler ne islewimiz kerek? – dep soradı.
11 Yaqıya olarg'a: – Kimnin' eki kiyimi bolsa, birewin kiyimi joqqa bersin. Kimnin' awqatı bolsa, ol da solay islesin, – dep juwap berdi.
12 Salıqshılar da shomıldırılıw ushın kelip, Yaqıyadan: – Ustaz, bizler ne islewimiz kerek? – dep soradı.
13 Yaqıya olarg'a: – Belgilengeninen artıq talap etpen'ler, – dedi.
14 A'skerler de onnan: – Al bizler ne islewimiz kerek? – dep soradı. Yaqıya olarg'a: – Hesh kimdi tonaman'lar, hesh kimge jala jappan'lar, o'z is haqın'ızg'a qanaat etin'ler, – dedi.
15 U'mit etip ku'tip turg'an xalıqtın' ha'mmesi Yaqıya tuwralı ishlerinen: – Bul Masix emes pe eken? – dep oyladı.
16 Yaqıya ha'mmesine juwap berip: – Men sizlerdi suw menen shomıldıraman, biraq mennen keyin qu'diretli Birew kiyatır. Men Onın' ayaq kiyiminin' bawın sheshiwge de ılayıqlı emespen. Ol sizlerdi Muxaddes Ruwx ha'm ot penen shomıldıradı.
17 Onın' jabası qolında. Ol O'z qırmanın tazalap, biydayın g'a'llexanasına jıynaydı, al sabanın so'nbes otqa jandıradı, – dedi.
18 Yaqıya xalıqqa basqa da ko'p na'siyat aytıp, Xosh Xabardı ja'riyalap ju'rdi.
19 U'lke hu'kimdarı Hirod o'z inisinin' hayalı Hirodiya sebepli ha'm basqa da barlıq jaman isleri ushın, Yaqıya ta'repinen a'shkara etilgen edi.
20 Hirod burıng'ı islegen jamanlıqlarına qosa Yaqıyanı qamatıp tasladı.
21 Pu'tkil xalıq shomıldırılg'anda, İysa da shomıldırıldı. Ol duwa etkende aspan ashılıp,
22 Muxaddes Ruwx kepter pishinde Onın' u'stine tu'sti. Sonda aspannan: – Sen – Menin' su'yikli Ulımsan', Men Sag'an ırzaman, – degen saza esitildi.
23 İysa O'z xızmetin baslag'anda otızlar shamasında edi. Adamlar Onı Yusuptın' ulı sıpatında tanıytug'ın edi. Al Yusup Eli ulı,
24 Eli Mattat ulı, Mattat Lebiy ulı, Lebiy Malkiy ulı, Malkiy Yanay ulı, Yanay Yusup ulı,
25 Yusup Mattatiya ulı, Mattatiya Amos ulı, Amos Naxum ulı, Naxum Hesli ulı, Hesli Nagay ulı, Nagay
26 Maxat ulı, Maxat Mattatiya ulı, Mattatiya Shimiy ulı, Shimiy Yusex ulı, Yusex Yuda ulı,
27 Yuda Yuxanan ulı, Yuxanan Resha ulı, Resha Zerubabel ulı, Zerubabel Shaltiel ulı, Shaltiel Neriy ulı,
28 Neriy Malkiy ulı, Malkiy Addiy ulı, Addiy Qosam ulı, Qosam Elmadam ulı, Elmadam Er ulı,
29 Er Eshu ulı, Eshu Eliezer ulı, Eliezer İorım ulı, İorım Mattat ulı, Mattat Lebiy ulı,
30 Lebiy Shimon ulı, Shimon Yahuda ulı, Yahuda Yusup ulı, Yusup İonam ulı, İonam Eliakim ulı,
31 Eliakim Mala ulı, Mala Menna ulı, Menna Mattata ulı, Mattata Natan ulı, Natan Dawıt ulı,
32 Dawıt İshay ulı, İshay Obid ulı, Obid Boaz ulı, Boaz Salmon ulı, Salmon Nahshon ulı,
33 Nahshon Aminadab ulı, Aminadab Ram ulı, Ram Hesron ulı, Hesron Pares ulı, Pares Yahuda ulı,
34 Yahuda Yaqıp ulı, Yaqıp Isaq ulı, Isaq İbrayım ulı, İbrayım Terax ulı, Terax Naxor ulı,
35 Naxor Seruk ulı, Seruk Reu ulı, Reu Pelek ulı, Pelek Eber ulı, Eber Shalah ulı,
36 Shalah Kenan ulı, Kenan Arpakshat ulı, Arpakshat Sam ulı, Sam Nux ulı, Nux Lamek ulı,
37 Lamek Metushelax ulı, Metushelax Enok ulı, Enok Yaret ulı, Yaret Maxalalel ulı, Maxalalel Kenan ulı,
38 Kenan Enosh ulı, Enosh Shit ulı, Shit Adam-ata ulı, al Adam-ata Quday ulı.

Luka 4
1 İysa Muxaddes Ruwxqa tolıp, İordan da'ryasınan qaytıp kelgende, Ruwx Onı sho'l dalag'a alıp bardı.
2 Onı shaytan sol jerde qırıq ku'n sınadı. Ol bul ku'nleri hesh na'rse jemedi. Olar o'tkennen son', aqırı ash boldı.
3 Sonda shaytan İysag'a: – Eger Sen Qudaydın' Ulı bolsan', mına tasqa buyır, ol nang'a aylansın, – dedi.
4 İysa og'an juwap berip: – Muxaddes Jazıwda: «Adam tek g'ana nan menen jasamaydı», – dep aytılg'an, – dedi.
5 Sonda shaytan İysanı bir biyik jerge shıg'ardı da, Og'an bir demde du'nyanın' barlıq patshalıqların ko'rsetip,
6 Og'an: – Men usı ma'mleketlerdin' pu'tkil biyligin ha'm olardın' sa'n-saltanatların Sag'an beremen. O'ytkeni olar mag'an berilgen, olardı qa'legen adamıma beremen.
7 Eger mag'an tabınsan', ha'mmesi Seniki boladı, – dedi.
8 İysa og'an juwap berip: – Muxaddes Jazıwda: «Quday-İyen'e sıyınıp, tek Og'an xızmet et», – dep aytılg'an-g'o, – dedi.
9 Son'ınan shaytan İysanı Erusalimge aparıp, İbadatxananın' to'besine turg'ızıp qoydı da, Og'an: – Eger Sen Qudaydın' Ulı bolsan', O'zin'di bul jerden to'menge tasla,
10 sebebi bılay dep jazılg'an-g'o: «Ol O'z perishtelerine Seni saqlap qalıwg'a buyrıq beredi.
11 Ayag'ın'dı tasqa urıp almawın' ushın, olar Seni qollarında ko'terip alıp ketedi», – dedi.
12 İysa shaytang'a: – «Quday-İyen'di sınama!», – dep aytılg'an-g'o, – dedi.
13 Shaytan ha'mme sınawların tamamlag'annan keyin, waqıtsha İysanın' qasınan ketti.
14 Muxaddes Ruwxtın' ku'shine tolg'an İysa Galilag'a qaytıp keldi ha'm Ol tuwralı xabar pu'tkil do'gerekke tarqadı.
15 İysa olardın' ma'jilisxanalarında ta'lim berdi ha'm Ol ha'mme adamlar ta'repinen alg'ıslandı.
16 İysa O'zi o'sken Nasıra qalasına kelip, O'z a'deti boyınsha dem alıs ku'ni ma'jilisxanag'a kirdi. İysa oqıw ushın ornınan turg'anda,
17 Og'an İyshaya payg'ambardın' kitabı berildi. Ol kitaptı ashıp, mına ayatlar jazılg'an jerdi taptı:
18 -
19 «Jaratqan İyemnin' Ruwxı Menin' u'stimde. O'ytkeni Ol Meni jarlılarg'a Xosh Xabar ja'riyalaw ushın tayınladı. Ol Meni tutqınlardın' azat bolatug'ının, soqırlardın' ko'retug'ının xabarlawg'a, azap shekkenlerdin' erkinlikke shıg'ıwı ushın ha'm Jaratqan İyemizdin' miyrimlilik jılın ja'riyalaw ushın jiberdi».
20 Son'ınan İysa kitaptı jawdı da, onı xızmetkerge berip, ornına otırdı. Ma'jilisxanadag'ı ha'mme adamlar Og'an tigilip qaldı.
21 İysa olarg'a so'yley baslap: – Usı Muxaddes Jazıwlar bu'gin, sizler esitken waqıtta orınlandı, – dedi.
22 Ha'mme İysanı maqtadı ha'm Onın' awzınan shıqqan sheshen so'zlerine hayran qalısıp: – Bul – Yusuptın' balası emes pe? – desti.
23 İysa olarg'a bılay dedi: – Sizler, a'lbette, Mag'an: «Shıpaker, o'zin'di o'zin' emle», – degen naqıldı aytıp, «Bizler Kaparnahumda islegen islerin' haqqında esittik. Bul jerde, O'z ana jurtın'da da solardı isle!» – demekshisizler.
24 İysa dawam etip: – Sizlerge shının aytaman: hesh bir payg'ambar o'z watanında qabıl alınbaydı.
25 Sizlerge haqıyqatın aytaman: İliyas payg'ambardın' zamanında u'sh jıl, altı ay aspan jawılıp, jawın bolmay, elde awır asharshılıq bolg'anda, İzrail elinde ko'p jesir hayallar bar edi.
26 Biraq İliyas olardın' hesh birewine jiberilmey, tek Sidon elinin' Sarafat qalasındag'ı bir jesir hayalg'a jiberilgen edi.
27 Sol sıyaqlı, Elisha payg'ambardın' zamanında da İzrailda maqaw kesel bolıp awırg'anlar ko'p edi. Biraq, tek siriyalı Namannan basqa hesh kim awırıwınan jazılg'an joq, – dedi.
28 Bunı esitken ma'jilisxanadag'ılardın' barlıg'ı qattı ashıwg'a mindi.
29 Orınlarınan turıp, İysanı qaladan quwıp shıg'ardı da, Onı tik jardan taslap jiberiw ushın, sol qala qurılg'an tawdın' basına alıp bardı.
30 Biraq İysa olardın' arasınan o'tip, O'z jolına tu'sti.
31 İysa Galiladag'ı Kaparnahum qalasına keldi ha'm dem alıs ku'ni xalıqqa ta'lim berdi.
32 Xalıq İysanın' ta'limine hayran qaldı, sebebi Onın' so'zinde biylik bar edi.
33 Ma'jilisxanada jinge shalıng'an, jawız ruwxlı bir adam bar edi. Ol ba'lent dawıs penen baqırıp:
34 – O, Nasıralı İysa! Bizler menen ne jumısın' bar? Sen bizlerdi joq etiwge keldin' be? Senin' kim ekenin'di bilemen, Sen – Qudaydın' Muxaddesisen'! – dedi.
35 İysa og'an keyip: – U'nin'di o'shir de, onnan shıg'ıp ket! – dedi. Sonda jin adamdı ha'mmenin' ko'z aldında jerge qulattı da, hesh zıyan tiygizbey, onnan shıg'ıp ketti.
36 Ha'mme tan' qalısıp, bir-birine: – Bul ne ga'p? Ol jawız ruwxlarg'a biylik ha'm qu'diret penen buyrıq bergende, olar shıg'ıp ketedi-g'o, – desti.
37 Solay etip, İysa tuwralı xabar sol u'lkedegi barlıq jerlerge jayıldı.
38 İysa ma'jilisxanadan shıg'ıp, Simonnın' u'yine bardı. Simonnın' qa'yin enesinin' qattı ıssılıg'ı ko'terilip, awırıp jatırg'an edi. Olar İysadan onı ko'riwdi o'tinish etti.
39 İysa hayaldın' bas ushında turıp ıssılıqqa tıyım salg'anda, hayaldın' ıssılıg'ı tu'sti. Hayal da'rriw ornınan turıp, olarg'a xızmet etti.
40 Quyash batarda ha'mme ha'r tu'rli kesellerge shalıng'an adamların İysag'a alıp keldi. İysa olardın' ha'r birinin' u'stine qolın qoyıp, shıpa berdi.
41 Ko'p adamlardan jinler shıg'ıp baratırıp: «Sen – Qudaydın' Ulısan'!» – dep baqıratug'ın edi. Biraq İysa olarg'a keyip, so'ylewge tıyım saldı. O'ytkeni olar Onın' Masix ekenin biletug'ın edi.
42 Tan' atqanda İysa u'yden shıg'ıp, awlaq jerge ketti. Xalıq Onı izlep qasına keldi ha'm olardı taslap ketpewi ushın, Onı alıp qalmaqshı boldı.
43 Biraq İysa olarg'a: – Quday Patshalıg'ı tuwralı Xosh Xabardı basqa qalalarda da ja'riyalawım kerek, sebebi Men sol ushın jiberilgenmen, – dedi.
44 Solay etip, İysa Yahudiyadag'ı ma'jilisxanalarda waz aytıp ju'rdi.

Luka 5
1 Bir ku'ni İysa Genesaret ko'linin' jag'asında turg'anda, xalıq Qudaydın' so'zin esitiw ushın Onın' janında tıg'ılısıp turdı.
2 Sonda İysa ko'ldin' jag'asında turg'an eki qayıqtı ko'rdi. Al balıqshılar qayıqtan tu'sip, awların juwıp atırg'an edi.
3 Qayıqlardın' biri Simong'a tiyisli edi. İysa og'an minip, Simonnan jag'adan biraz armanıraq ju'zip barıwın o'tindi de, qayıqta otırıp, xalıqqa ta'lim bere basladı.
4 So'zin tamamlag'annan son', Simong'a: – Teren'irek jerge ju'zip barıp, balıqqa aw sal, – dedi.
5 Simon Og'an juwap berip: – Ustaz! Bizler tu'ni menen miynet etip, hesh na'rse tuta almadıq. Biraq, Senin' so'zin' boyınsha aw salaman, – dedi.
6 Olar usılay islegende, ko'p balıq tutqanlıg'ı sonshelli, ha'tte, awları da jırtıla basladı.
7 Sonda olar basqa qayıqtag'ı sheriklerine belgi berip, ja'rdemlesiwge shaqırdı. Joldasları kelip, eki qayıqtı da suwg'a batar da'rejede balıqqa toltırdı.
8 Bunı ko'rgen Simon Petr İysanın' ayag'ına jıg'ılıp: – İyem! Menin' qasımnan ket, o'ytkeni men gu'nakar adamman, – dedi.
9 Sebebi o'zlerinin' bunshama ko'p balıq awlag'anına o'zi de, qasındag'ılar da hayran qalg'an edi.
10 Simonnın' sherikleri bolg'an Zebedeydin' ulları Yaqıp penen Yuxan da usınday awhalda edi. İysa Simong'a: – Qorqpa, bunnan bılay adamlardı awlaytug'ın bolasan', – dedi.
11 Sonda olar qayıqların jag'ag'a shıg'ardı da, ha'mmesin qaldırıp, İysanın' izine erdi.
12 İysa bir qalada bolg'anda, pu'tkil denesi maqaw kesel bolg'an bir adam keldi. Ol İysanı ko'rip, ayag'ına jıg'ıldı da: – İyem! Eger Sen qa'lesen', meni maqaw keselden tazalay alasan'-g'o, – dep jalındı.
13 İysa qolın sozıp, og'an tiygizdi de: – Qa'leymen, tazalan! – dedi. Ol sol waqıtta-aq maqaw keselden tazalandı.
14 İysa og'an: – Bunı hesh kimge aytpa! Tek ruwxaniyge barıp, o'zin'di ko'rset te, maqaw keselden tazalang'anın'dı adamlarg'a da'lillew ushın, Muwsa buyırg'an qurbanlıqtı ber, – dep buyırdı.
15 Biraq İysa haqqında xabar burıng'ıdan da ko'birek jayıldı. Ko'p xalıq Onı tın'lap, awırıwlarına shıpa alıw ushın, Onın' aldına ag'ıp kele berdi.
16 Al İysa awlaq jerge barıp, duwa etetug'ın edi.
17 Bir ku'ni İysa ta'lim berip otırg'anda, Galila menen Yahudiyanın' barlıq awıllarınan ha'm Erusalimnen kelgen pariseyler menen diniy mug'allimler Onın' qasında edi. Al İysada awırıwlarg'a shıpa beriwshi Jaratqan İyemizdin' qu'direti bar edi.
18 Sonda birewler la'n' bolg'an adamdı to'segi menen ko'terip alıp keldi. Olar İysanın' aldına onı qoyıw ushın, u'yge kirgiziwge tırıstı.
19 Adamlardın' ko'pliginen alıp kire almag'an olar tamnın' basına shıqtı. Onı ashtı da, la'n' adamdı to'segi menen ortag'a, İysanın' aldına tu'sirdi.
20 İysa olardın' isenimin ko'rip: – Dostım, senin' gu'naların' keshirildi, – dedi.
21 Diniy mug'allimler menen pariseyler: «Qudayg'a til tiygizip turg'an Bul kim? Gu'nalardı jalg'ız Qudaydan basqa kim keshire aladı?» – dep ishlerinen oylay basladı.
22 İysa olardın' ne oylag'anın bilip, olarg'a: – İshlerin'izden nege bunday na'rselerdi oylap tursızlar?
23 Qaysısın aytıw an'satıraq: «Gu'naların' keshirildi», – dew me yamasa: «Ornın'nan turıp, ju're ber», – dew me?
24 Biraq, Adam Ulının' jer betinde gu'nalardı keshiriwge biyligi bar ekenin bilip qoyın'lar, – dep juwap berdi de, la'n' adamg'a: – Sag'an aytaman: ornın'nan turıp, to'segin'di al da, u'yin'e bar! – dedi.
25 Sonda la'n' adam ha'mmenin' ko'z aldında da'rhal ornınan turıp, o'zi jatqan to'segin aldı da, Qudaydı alg'ıslap u'yine qayttı.
26 Ha'mme qattı tan' qalısıp, Qudayg'a maqtawlar ayttı. Olar qorqınıshqa tolıp: – Bizler bu'gin tan' qalarlıq isler ko'rdik, – desti.
27 Sonnan keyin, İysa sol jerden shıg'ıp, salıq ken'sesinde otırg'an Lebiy atlı salıqshını ko'rdi de, og'an: – İzime er! – dedi.
28 Ol ornınan turdı da, ha'mme na'rsesin qaldırıp, İysanın' izine erdi.
29 Lebiy o'z u'yinde İysa ushın u'lken zıyapat isledi. Olar menen birge ko'plegen salıqshılar ha'm basqa da adamlar dasturxanlas boldı.
30 Pariseyler menen diniy mug'allimler İysanın' sha'kirtlerine narazılıq bildirip: – Sizler nege salıqshılar ha'm gu'nakarlar menen birge iship-jep otırsızlar? – dedi.
31 İysa olarg'a juwap berip: – Shıpakerge deni sawlar emes, al awırıwlar mu'ta'j.
32 Men haq adamlardı emes, al gu'nakarlardı ta'wbege shaqırıwg'a keldim, – dedi.
33 Olar İysag'a: – Yaqıyanın' sha'kirtleri jiyi-jiyi oraza tutıp, duwa etedi. Pariseylerdin' sha'kirtleri de solay isleydi. Al Senin' sha'kirtlerin' iship-jep ju'ripti, – dedi.
34 İysa olarg'a: – Ku'yew o'zleri menen birge bolg'anda, toyg'a kelgenlerdi oraza tutıwg'a ma'jbu'r ete alasızlar ma?
35 Biraq, olardan ku'yewdi tartıp alıp ketiletug'ın ku'nler keledi, olar sonda, sol ku'nleri oraza tutadı, – dedi.
36 İysa olarg'a ja'ne bir tımsal aytıp, bılay dedi: – Hesh kim jan'a kiyimnen jırtıp alıp, eski kiyimge jamaw salmaydı. Olay etse, jan'a kiyim de jırtılıp qaladı, jan'a jamaw da eski kiyimge u'ylespeydi.
37 Hesh kim jan'a sharaptı da eski meske quymaydı. Olay etse, jan'a sharap mesti jarıp ag'ıp ketedi, mes te buzıladı.
38 Jan'a sharaptı jan'a meske quyıw kerek.
39 Hesh kim eski sharaptı iship ko'rip, jan'asın qa'lemeydi: o'ytkeni «eskisi jaqsıraq», – deydi.

Luka 6
1 Bir dem alıs ku'ni İysa biyday atızının' arası menen o'tip baratırg'anda, Onın' sha'kirtleri biyday masaqların u'zip alıp, alaqanları menen uwqalap jey basladı.
2 Geypara pariseyler olarg'a: – Sizler nege dem alıs ku'ninde islewge bolmaytug'ın isti islep atırsızlar? – dedi.
3 İysa olarg'a juwap berip: – O'zi de, qasındag'ılar da ash bolg'anda Dawıttın' ne islegenin sizler oqımag'ansızlar ma?
4 Ol Qudaydın' U'yine kirip, tek ruwxaniylerge g'ana jewge bolatug'ın Qudayg'a arnalg'an nanlardı o'zi de jep, qasındag'ılarg'a da bergen emes pe? – dedi.
5 Ja'ne olarg'a: – Adam Ulı dem alıs ku'ninin' de iyesi, – dedi.
6 İysa basqa bir dem alıs ku'ni ma'jilisxanag'a kirip, ta'lim bere basladı. Sol jerde on' qolı la'n' bir adam bar edi.
7 Diniy mug'allimler menen pariseyler İysadan ayıp tabıw ushın, dem alıs ku'ni awırıwlarg'a shıpa bermes pe eken dep, Onı an'lıdı.
8 Biraq İysa olardın' usı oyın bilip, qolı la'n' adamg'a: – Ornın'nan turıp, ortag'a shıq, – dedi. Ol ornınan turıp, ortag'a shıqtı.
9 Sonda İysa olarg'a: – Sizlerge bir soraw bereyin: nızam boyınsha dem alıs ku'ni ne islegen durıs: jaqsılıq pa yamasa jamanlıq pa? Adamnın' janın qutqarıw ma yamasa nabıt qılıw ma? – dedi.
10 İysa a'tirapındag'ılardın' ha'mmesine qarap shıqtı da, qolı la'n' adamg'a: – Qolın'dı soz, – dedi. Ol solay islegende, qolı burıng'ıday sap-saw bolıp qaldı.
11 Sonda olar qattı ashıwg'a minip, İysag'a ne islew kerek ekenin o'z ara ken'ese basladı.
12 Sol ku'nleri İysa duwa etiw ushın tawg'a shıqtı ha'm tu'ndi Qudayg'a duwa etiw menen o'tkizdi.
13 Tan' atqanda, O'z sha'kirtlerin janına shaqırıp alıp, arasınan on ekisin tan'lap aldı da, olardı «elshiler» dep atadı.
14 Olar: İysa Petr dep atag'an Simon ha'm onın' inisi Andrey, Yaqıp penen Yuxan, Filip penen Bartolomey,
15 Matta menen Tomas, Alpeydin' ulı Yaqıp penen watansu'yer dep atalg'an Simon,
16 Yaqıptın' ulı Yahuda ha'm keyin İysag'a satqınlıq islegen Yahuda İsqariot.
17 İysa olar menen birge tawdan to'men tu'sip, bir tegislik jerge kelip turdı. Sol jerde Onın' ko'plegen sha'kirtleri, pu'tkil Yahudiya ha'm Erusalimnen, Tir ha'm Sidondag'ı u'lken ten'iz jag'asınan kelgen ko'p xalıq bar edi.
18 Olar İysanı tın'lawg'a ha'm o'z keselliklerine shıpa tabıwg'a kelgen edi. Jawız ruwxlardan azap shekken adamlar da kelip, shıpa taptı.
19 Pu'tkil xalıq İysag'a qol tiygiziwge tırısatug'ın edi. Sebebi Onnan ku'sh shıg'ıp, ha'mmege shıpa beretug'ın edi.
20 İysa sha'kirtlerine qarap bılay dedi: – Jarlı bolg'anlar, sizler baxıtlısızlar! Sebebi Qudaydın' Patshalıg'ı sizlerdiki.
21 Ha'zir ash bolıp ju'rgenler, sizler baxıtlısızlar! Sebebi toq bolasızlar. Ha'zir jılap ju'rgenler, sizler baxıtlısızlar! Sebebi ku'lesizler.
22 Adamlar sizlerdi Adam Ulı ushın jek ko'rse, aralarınan shetletse, xorlap, atların'ızg'a daq tu'sirse, sizler baxıtlısızlar!
23 Sol ku'ni quwanıp, shadlıqqa bo'lenin'ler! O'ytkeni sizlerdin' aspandag'ı sıylıg'ın'ız u'lken. Olardın' ata-babaları da payg'ambarlarg'a usılay islegen.
24 Biraq, ha'y baylar, sizler ha'siret shegesizler! Sebebi sizler o'z ha'zligin'izdi a'lle qashan alıp boldın'lar.
25 Ha'zir toq bolg'anlar, sizler ha'siret shegesizler! Sebebi sizler ash qalasızlar. Ha'zir ku'lip atırg'anlar, sizler ha'siret shegesizler! Sebebi sizler o'kirip jılaysızlar.
26 Ha'mme sizlerdi maqtasa, sizler ha'siret shegesizler! Sebebi olardın' ata-babaları jalg'an payg'ambarlarg'a usılay islegen.
27 – Biraq, Meni tın'lap otırg'an sizlerge aytatug'ınım: Dushpanların'ızdı su'yin'ler, o'zlerin'izdi jek ko'retug'ınlarg'a jaqsılıq islen'ler.
28 Sizlerdi g'arg'aytug'ınlarg'a jaqsı tilek tilen'ler, qapa qılatug'ınlar ushın duwa etin'ler.
29 Betin'nin' bir jag'ına urg'ang'a ekinshi betin'di de tut. Shapanın'dı tartıp alg'ang'a ko'ylegin'di de alıwg'a ruxsat et!
30 Sennen sorag'an ha'r bir adamg'a ber, senikin alg'annan qaytarıp beriwdi talap qılma!
31 Adamlardın' sizlerge ne islegenin qa'lesen'ler, sizler de olarg'a sonı islen'ler!
32 Eger sizler o'zlerin'izdi su'ygenlerdi g'ana su'ysen'ler, bul ushın qanday alg'ıs alasızlar? Gu'nakarlar da o'zlerin su'ygenlerdi su'yedi-g'o.
33 Eger o'zlerin'izge jaqsılıq islegenlerge g'ana jaqsılıq islesen'ler, bul ushın qanday alg'ıs alasızlar? Gu'nakarlar da usılay isleydi-g'o.
34 Eger sizler qaytarıp alıwdan u'mit etip, qarız bersen'ler, bul ushın qanday alg'ıs alasızlar? Gu'nakarlar da qansha qarız berse, sonsha qaytarıp alıw ushın, gu'nakarlarg'a qarız beredi-g'o.
35 Biraq sizler dushpanların'ızdı su'yin'ler. Jaqsılıq qılıp, hesh na'rse da'metpey, qarız berin'ler. Sonda sizler u'lken sıylıq alıp, qu'diretli Qudaydın' balaları bolasızlar. O'ytkeni Ol jaqsılıqtı bilmeytug'ınlarg'a da, jaman adamlarg'a da miyrimli.
36 Solay etip, A'ken'iz miyrim-sha'pa'a'tli bolg'anı sıyaqlı, sizler de miyrim-sha'pa'a'tli bolın'lar.
37 – Basqalardı hu'kim etpen'ler, sonda sizler de hu'kim etilmeysiz. Ayıplaman'lar, sonda sizler de ayıplanbaysız. Keshirin'ler, sonda sizler de keshirilesiz.
38 Berin'ler, sonda sizlerge de beriledi. Basıp, silkitip toltırılg'an, tasıp to'gilgen mo'lsher menen eteklerin'izge salıp beriledi. Sizler qanday o'lshem menen o'lshep bersen'ler, Quday da sizlerge sonday o'lshem menen o'lshep beredi.
39 İysa olarg'a ja'ne bir tımsal ayttı: – Soqırdı soqır jetelep ju're ala ma? Ekewi de bir shuqırg'a qulap tu'spey me?
40 Sha'kirt ustazınan ullı emes. Biraq ha'r bir adam bilimin jetilistirgennen keyin, o'z ustazınday boladı.
41 Sen nege tuwısqanın'nın' ko'zindegi sho'pti ko'rip turıp, o'z ko'zin'degi qadanı sezbeysen'?
42 O'z ko'zin'degi qadanı ko'rmey turıp, qalay: «Tuwısqanım, qa'ne, ko'zin'degi sho'pti shıg'arıp alayın», – dep tuwısqanın'a ayta alasan'? Ha'y, eki ju'zli! Da'slep o'z ko'zin'degi qadanı shıg'ar, sonda anıq ko'rip, tuwısqanın'nın' ko'zindegi sho'pti shıg'ara alasan'.
43 – Jaman miywe beretug'ın jaqsı terek ha'm jaqsı miywe beretug'ın jaman terek joq.
44 Ha'r bir terek miywesinen bilinedi: hesh kim shen'gelden a'njir jıynamaydı, tikenlikten ju'zim termeydi.
45 Jaqsı adam kewlindegi jaqsı g'a'ziynesinen jaqsılıq shıg'aradı, al jaman adam kewlindegi jaman g'a'ziynesinen jamanlıq shıg'aradı. Adamnın' kewli nege tolıp tassa, awzınan sol shıg'adı-g'o.
46 Nege sizler Meni: «İyem, İyem» dep shaqırıp, aytqanlarımdı qılmaysızlar?
47 Mag'an kelip, so'zlerimdi tın'lap, olardı orınlaytug'ın adamnın' kimge uqsaytug'ının sizlerge aytayın:
48 ol – jerdi teren' etip qazıp, tiykarın jar tas u'stine qalap, u'y salg'an adamg'a uqsaydı. Sel tasıp, sol u'ydi soqqılag'anda, u'y bekkem salıng'anlıg'ı sebepli, onı qozg'alta almaydı.
49 Biraq so'zlerimdi esitse de, onı orınlamaytug'ın adam u'yin jer u'stine tiykarsız salg'an adamg'a uqsaydı. Suwlar tasıp, bul u'ydi soqqılag'anda, ol sol waqıtta-aq qulap, qattı qıyralıp qaladı.

Luka 7
1 İysa O'zin tın'lap turg'an xalıqqa ha'mme so'zin aytıp bolg'annan son', Kaparnahumg'a ketti.
2 Sol jerde bir rimli ju'zbasının' qa'dirleytug'ın xızmetshisi awırıp, o'lim to'seginde jatırg'an edi.
3 Ju'zbası İysa tuwralı esitip, Ol kelip, xızmetshime shıpa bermes pe eken dep, o'tinish etiw ushın, Og'an yahudiylerdin' aqsaqalların jiberdi.
4 Olar İysanın' qasına keldi de, qattı o'tinish etip: – Ol Senin' ja'rdem beriwin'e mina'sip.
5 Sebebi ol xalqımızdı jaqsı ko'redi, bizlerge ma'jilisxana da salıp berdi, – dedi.
6 İysa olar menen birge ketti. Ol u'yge jaqınlap qalg'anda, ju'zbası Og'an dosların jiberip, bılay dep aytqızdı: – A'were bolmay-aq qoy, İyem! Senin' shan'arag'ıma keliwin'e men ılayıqlı emespen.
7 Sonlıqtan o'zimnin' Sag'an barıwımdı da mina'sip ko'rmedim. Tek bir so'z aytsan' boldı, xızmetshim jazılıp ketedi.
8 O'ytkeni men de birewdin' qol astındag'ı adamman, o'zime bag'ınıshlı a'skerlerim de bar. Olardın' birewine: «bar» desem, baradı, ekinshisine «kel» desem, keledi. Qulıma: «mınanı isle» desem, isleydi.
9 Bul so'zlerdi esitken İysa tan' qaldı ha'm izine erip kiyatırg'an xalıqqa burılıp: – Sizlerge aytatug'ınım: Men bunday isenimdi İzrailda da ushıratpag'an edim, – dedi.
10 Jiberilgenler u'yge qaytıp kelgende, awırıw xızmetshinin' jazılıp ketkenin ko'rdi.
11 Aradan ko'p o'tpey, İysa Nain degen qalag'a keldi. Onın' menen sha'kirtleri ha'm ko'p xalıq birge ju'rdi.
12 İysa qala da'rwazasına jaqınlag'anda, bir jesir hayaldın' jalg'ız balasının' o'ligin ko'terip shıg'arıp atır edi. Qalanın' ko'p adamları hayal menen birge ju'rip kiyatır edi.
13 İyemiz hayaldı ko'rgende janı ashıp: – Jılama! – dedi.
14 İysa jaqınlap kelip, tabıtqa qolın tiygizgende, tabıt ko'terip kiyatırg'anlar toqtap qaldı. Ol: – Ha'y jas jigit, sag'an aytaman: ornın'nan tur! – dedi.
15 O'li tikeyip otırdı da, so'yley basladı. İysa onı anasına tapsırdı.
16 Ha'mmeni qorqınısh biylep: – Aramızda ullı payg'ambar payda boldı. Quday O'z xalqına ja'rdemge keldi, – dep Qudayg'a alg'ıs ayttı.
17 İysa tuwralı bul xabar pu'tkil Yahudiya u'lkesine ha'm do'gerektegi jerlerge jayıldı.
18 Sha'kirtleri Yaqıyag'a bolıp o'tken waqıyalar haqqında xabarladı.
19 Yaqıya sha'kirtlerinin' ekewin shaqırıp alıp: «Keletug'ın Qutqarıwshı Senbisen' yamasa basqa birewdi ku'tiwimiz kerek pe?» – dep soraw ushın, olardı İyemizge jiberdi.
20 Olar İysag'a kelip: – Shomıldırıwshı Yaqıya bizlerdi: «Keletug'ın Qutqarıwshı Sen be yamasa basqasın ku'teyik pe?» – dep soraw ushın, Sag'an jiberdi, – dedi.
21 Sol waqıtta İysa awırıw menen kesellerge ha'm jawız ruwxlarg'a shalıng'an ko'plegen adamlarg'a shıpa berip, ko'p soqırlardın' ko'zin ashqan edi.
22 İysa olarg'a juwap berip: – Barın'lar, esitip-ko'rgenlerin'izdi Yaqıyag'a bildirin'ler. Soqırlardın' ko'rip, aqsaq bolg'anlardın' ju'rip, maqaw kesel bolg'anlardın' tazalanıp, geren'lerdin' esitip, o'lgenlerdin' tirilip, Xosh Xabardın' jarlılarg'a ja'riyalanıp atırg'anın aytıp berin'ler.
23 Mag'an gu'mansız isengenler baxıtlı! – dedi.
24 Yaqıyanın' jibergen adamları qaytıp ketkennen son', İysa xalıqqa Yaqıya tuwralı bılay dep ayta basladı: – Sizler sho'l dalag'a neni ko'riwge bardın'lar? Samal terbetken qamıstı ma?
25 Neni ko'riwge bardın'lar? Jipek kiyim kiygen bir adamdı ma? Biraq hasıl kiyim kiyip, baylıqta jasaytug'ınlar patsha saraylarında boladı-g'o.
26 Solay etip, neni ko'riwge bardın'lar? Payg'ambardı ma? Awa, Menin' sizlerge aytatug'ınım: ol – payg'ambardan da ullı.
27 Bul adam haqqında Muxaddes Jazıwda bılay dep aytılg'an: «Mine, Men Sennen burın O'z xabarshımdı jiberemen, ol Senin' baratug'ın jolın'dı aldın'nan tayarlap qoyadı».
28 Sizlerge aytatug'ınım: hayaldan tuwılg'anlardın' arasında Shomıldırıwshı Yaqıyadan ullı adam joq. Biraq Quday Patshalıg'ındag'ı en' kishkene adam da onnan ullı.
29 Bunı esitken pu'tkil xalıq, ha'tte, salıqshılar da Qudaydın' haqlıg'ın moyınladı. Sebebi olar Yaqıyanın' qolınan shomıldırılg'an edi.
30 Biraq pariseyler menen nızam mug'allimleri Qudaydın' olarg'a arnag'an erkin qabıl almadı. O'ytkeni olar Yaqıyanın' qolınan shomıldırılıwdan bas tartqan edi.
31 İysa ja'ne: – Ha'zirgi a'wladtın' adamların kimge uqsatayın, olar kimlerge megzeydi?
32 Olar bazarda bir-birine qıshqırısıp: «Sizlerge sıbızg'ı sherttik, biraq sizler oynamadın'lar! Sizlerge joqlaw ayttıq, biraq sizler jılamadın'lar!» – dep otırg'an balalarg'a uqsaydı.
33 Sebebi Shomıldırıwshı Yaqıya kelip, nan da jemedi, sharap ta ishpedi. Al sizler onı: «Jin urg'an», – deysizler.
34 Adam Ulı kelip, jep te, iship te ju'r, sizler Onı: «Mine, tamaqsaw ha'm araqxor adam, Ol salıqshılar menen gu'nakarlardın' dostı», – deysizler.
35 Al Qudaydın' danalıg'ı onı qabıl etetug'ınlardın' ha'mmesi arqalı aqlanadı, – dedi.
36 Pariseylerdin' biri İysanı awqatqa mira't etti. İysa pariseydin' u'yine kirip, dasturxan a'tirapına otırdı.
37 Sol qalada jasawshı bir gu'nakar hayal İysanın' pariseydin' u'yinde, dasturxan basında otırg'anın bilip, ishinde a'tir mayı bar ma'rmer ıdıs alıp keldi.
38 Ol artta, İysanın' ayaq betinde turıp jılap, ko'z jasların İysanın' ayaqlarına to'ge basladı ha'm olardı shashları menen su'rtti. Onın' ayaqların su'yip, iyis may menen mayladı.
39 İysanı mira't etken parisey bunı ko'rip, ishinen: – Eger Ol payg'ambar bolsa, Og'an qolın tiygizip turg'an hayaldın' kimligin ha'm onın' qanday hayal ekenin biler edi. Ol – gu'nakar hayal-g'o, – dedi.
40 İysa og'an: – Simon, sag'an aytatug'ın bir awız so'zim bar, – dedi. – Ayta ber, Ustaz! – dedi Simon.
41 İysa og'an: – Bir qarız beriwshinin' eki qarızdarı bar eken: birewinin' bes ju'z, ekinshisinin' eliw dinar qarızı bolıptı.
42 Biraq olardın' to'leytug'ın hesh na'rsesi bolmag'anlıqtan, ol ekewinin' de qarızınan keshipti. Qa'ne, aytshı, olardın' qaysısı onı ko'birek su'yedi? – dedi.
43 Simon: – Menin' oyımsha: qarızı ko'birek keshirilgeni, – dep juwap berdi. – Durıs aytasan', – dedi İysa og'an.
44 Son'ınan hayalg'a burılıp, Simong'a: – Bul hayaldı ko'rip tursan' ba? U'yin'e kelgenimde, sen Mag'an ayaqlarımdı juwatug'ın suw da bermedin'. Al ol ko'z jasları menen ayaqlarımdı juwıp, shashları menen su'rtti.
45 Sen Meni su'ymedin', al ol Men kelgennen beri ayaqlarımdı toqtamastan su'yip atır.
46 Sen basıma may da jaqpadın', al ol ayaqlarıma iyis may jaqtı.
47 Sonlıqtan sag'an aytatug'ınım: onın' ko'p gu'naları keshirildi. Su'yispenshiliginin' ku'shli bolıwının' sebebi – sol. Kim az keshirilse, sol az su'yedi, – dedi.
48 Son'ınan hayalg'a: – Gu'naların' keshirildi, – dedi.
49 Sonda İysa menen birge dasturxan basında otırg'anlar o'z ara: – Gu'nalardı da keshiretug'ın bul kim o'zi? – desti.
50 Al İysa hayalg'a: – İsenimin' seni qutqardı, tınıshlıq penen bara ber, – dedi.

Luka 8
1 Son'ınan İysa qala ha'm awıllardı aralap, Quday Patshalıg'ının' Xosh Xabarın ja'riyalap ju'rdi. İysa menen birge on eki sha'kirti,
2 ja'ne de, jawız ruwxlardan ha'm awırıwlardan azat bolg'an bir neshe hayallar da boldı. Olar: ishinen jeti jin shıqqan magdalalı dep atalg'an Ma'riyam,
3 Hirodtın' saray basqarıwshısı Xuzanın' hayalı Yuxanna, Suzanna ha'm basqa da ko'plegen hayallar İysag'a ha'm Onın' sha'kirtlerine o'z mal-mu'lki menen xızmet etetug'ın edi.
4 Ha'r tu'rli qalalardan adamlar kelip, ko'p xalıq jıynalg'anda, İysa tımsal menen so'z basladı:
5 – Bir tuqım sebiwshi o'z tuqımın sebiwge shıg'ıptı. Ol sepkende, tuqımlardın' geybirewleri jol shetine tu'sip, ayaq astında basılıp qalıptı. Aspandag'ı quslar olardı shoqıp, jep qoyıptı.
6 Geybirewleri taslaq jerge tu'sip, ko'gerip shıg'ıptı. Biraq ıg'allıq az bolg'anlıqtan, quwrap qalıptı.
7 Geybirewleri tikenler arasına tu'sip, tikenler olar menen birge o'sip, tunshıqtırıp taslaptı.
8 Al basqaları o'nimli jerge tu'sip, o'sip shıg'ıptı ha'm ju'z ese zu'ra'a't beripti. İysa usılardı aytıp bolg'annan son' dawıslap: – Qulag'ı bar jaqsılap esitip alsın! – dedi.
9 Sha'kirtleri İysadan: – Bul tımsal neni an'latadı? – dep soradı.
10 İysa olarg'a bılay dedi: – Quday Patshalıg'ının' sırların biliw sizlerge berilgen, al basqalarg'a tımsal menen aytıladı. Sonlıqtan da: «Olar qarasa da, ko'rmeydi, Esitse de, tu'sinbeydi».
11 – Al bul tımsaldın' ma'nisi mınaday: tuqım – bul Qudaydın' so'zi.
12 Jol shetine tu'skenleri mınaday adamlardı bildiredi: olar so'zdi esitedi, biraq son' shaytan kelip, olardın' ju'reklerindegi so'zdi alıp ketedi. Sonlıqtan olar isene almaydı ha'm qutqarılmaydı.
13 Taslaq jerge tu'skenleri mınaday adamlardı bildiredi: olar so'zdi esitip, quwanısh penen qabıl etedi, biraq tamırsız bolg'anlıqtan waqıtsha g'ana isenip, sınaw waqtı kelgende isenimnen qaytadı.
14 Al tikenler arasına tu'skenleri mınaday adamlardı bildiredi: olar so'zdi esitedi, biraq o'mirdin' ta'shiwishleri, baylıq ha'm ha'zlikler astında tunshıg'ıp, olardın' zu'ra'a'ti pispey qaladı.
15 Al o'nimli topıraqqa tu'skenleri mınaday adamlardı bildiredi: olar so'zdi esitip, jaqsı ha'm pa'k kewillerinde saqlap, shıdamlılıq penen zu'ra'a't beredi.
16 Hesh kim shıranı jag'ıp, onı ıdıs penen jawıp yamasa ka'ttin' astına qoymaydı. Kerisinshe, kirgenler jaqtılıq ko'rsin dep, onı shıra qoyg'ıshqa qoyadı.
17 O'ytkeni ashılmaytug'ın hesh qanday sır, ma'lim ha'm a'shkara bolmaytug'ın hesh qanday jasırın na'rse joq.
18 Sonlıqtan qalay tın'lap atırg'anın'ızg'a dıqqat awdarın'lar! Sebebi kimde bar bolsa, og'an qosımsha beriledi, al kimde joq bolsa, onın' o'zimde bar dep oylap ju'rgen na'rsesi de tartıp alınadı.
19 İysag'a anası ha'm tuwısqanları keldi. Biraq xalıq ko'p bolg'anlıqtan, Og'an jaqınlay almadı.
20 Adamlar İysag'a: – Anan' menen tuwısqanların' Seni ko'rmekshi bolıp, sırtta tur, – dep xabarladı.
21 İysa olarg'a juwap berip: – Kimler Qudaydın' so'zin tın'lap, onı orınlasa, Menin' anam da, tuwısqanlarım da solar, – dedi.
22 Ku'nlerdin' birinde İysa sha'kirtleri menen qayıqqa minip, olarg'a: – Ko'ldin' arg'ı jag'asına o'teyik, – dedi. Solay etip, olar jo'nep ketti.
23 Olar qayıqta ju'zip baratırg'anda, İysa uyıqlap qaldı. Ko'lde ku'shli dawıl turıp, qayıq suwg'a tola basladı ha'm olar qa'wip astında qaldı.
24 Sha'kirtleri İysanın' qasına barıp: – Ustaz! Ustaz! Nabıt bolajaqpız! – dep, Onı oyattı. İysa ornınan turdı da, samalg'a ha'm tolqınlasıp turg'an suwg'a tıyım saldı. Sonda olar tınıp, a'tirap tım-tırıs boldı.
25 İysa sha'kirtlerine: – İsenimin'iz qa'ne? – dedi. Olar qorqısıp, an'-tan' bolısıp, bir-birine: – Bul kim O'zi? Ol samal menen suwg'a buyrıq bergende, olar Og'an boysınadı-g'o! – desti.
26 Olar Galilanın' qarsısında jaylasqan Gadara u'lkesine qayıq penen ju'zip bardı.
27 İysa jag'ag'a shıg'ıwı menen, Og'an qaladan kelgen, jinge shalıng'an bir adam gezlesti. Bul adam ko'p waqıtlardan beri kiyim kiymey ha'm u'yde jasamay, qa'birstanda jasaytug'ın edi.
28 Ol İysanı ko'rgende qıshqırıp jiberdi ha'm İysanın' aldına jıg'ılıp, qattı dawıs penen: – Qu'diretli Qudaydın' Ulı – İysa! Menin' menen ne jumısın' bar. O'tinemen, meni qıynama! – dedi.
29 O'ytkeni İysa jawız ruwxqa bul adamnan shıg'ıp ketiwdi buyırg'an edi. Jawız ruwx onı tez-tez tutıp turg'anlıqtan, adamlar onı shınjır menen baylap, kisen salıp qarawıllaytug'ın edi. Biraq ol ha'mmesin u'zip, jin ta'repinen sho'listang'a aydap alıp ketiletug'ın edi.
30 İysa onnan: – Atın' kim? – dep soradı. – U'lken topar, – dep juwap berdi ol. Sebebi onın' ishine ko'p jin kirgen edi.
31 Jinler İysadan o'zlerin tun'g'ıyıqqa jibermewin o'tindi.
32 Sol jerdegi tawdın' eteginde u'lken shoshqa padası jayılıp ju'rgen edi. Jinler İysadan shoshqalarg'a kiriwge ruxsat beriwin o'tindi. İysa olarg'a ruxsat etti.
33 Sonda jinler adamnan shıg'ıp, shoshqalarg'a kirdi. Shoshqa padası juwırısıp, tik jardan ko'lge tu'sti de, batıp ketti.
34 Bolg'an waqıyanı ko'rgen shoshqa bag'ıwshılar qashıp ketip, qala ha'm awıllarg'a barıp xabarladı.
35 Adamlar bolg'an waqıyanı ko'riw ushın İysanın' janına keldi. Olar ishinen jinler shıqqan adamnın' aqıl-esi kirip, kiyinip, İysanın' ayaq betinde otırg'anın ko'rgende qorqıp qalıstı.
36 Waqıyanı o'z ko'zleri menen ko'rgenler jin urg'an adamnın' qalay shıpa tapqanın olarg'a aytıp berdi.
37 Sonda Gadara a'tirapınan kelgen pu'tkil xalıqtın' za'rreleri ushıp, İysadan olardın' u'lkesinen ketiwin o'tindi. İysa qayıqqa minip, qaytıp ketti.
38 Al jinlerden azat bolg'an adam İysag'a: – Senin' menen birge bolayın, – dep jalındı. Biraq İysa og'an:
39 – U'yin'e qaytıp, Qudaydın' sag'an ne islegenin aytıp ber, – dep onı jiberdi. Ol barıp, İysanın' og'an ne islegenin pu'tkil qalag'a ja'riyaladı.
40 İysa qaytıp kelgende, xalıq Onı quwanısh penen qabıl aldı. O'ytkeni ha'mme Onı ku'tip turg'an edi.
41 Sonda ma'jilisxananın' baslıg'ı bolg'an Yair atlı bir adam kelip, İysanın' ayag'ına jıg'ıldı da, u'yine kiriwin o'tindi.
42 Sebebi onın' on eki jaslar shamasındag'ı jalg'ız qızı o'lim to'seginde jatır edi. İysa ju'rip kiyatırg'anda, xalıq Onı ja'n-jag'ınan qısıp baratır edi.
43 Sol jerde on eki jıl boyı qan ketip awırıp, hesh kimnen shıpa taba almag'an bir hayal bar edi.
44 Hayal İysanın' art betinen jaqınlap kelip, Onın' kiyiminin' shetine qolın tiygizdi. Sol waqıtta-aq hayaldın' qan ketiwi toqtadı.
45 Sonda İysa: – Mag'an kim qolın tiygizdi? – dep soradı. Hesh kim moynına almag'annan son', Petr: – Ustaz! Xalıq Seni qorshap, ja'n-jag'ın'nan qısıp tur-g'o, – dedi.
46 Biraq İysa og'an: – Mag'an birew qolın tiygizdi, o'ytkeni Men O'zimnen bir ku'sh shıqqanın sezdim, – dedi.
47 Hayal jasırına almaytug'ının bilip, qaltırap İysanın' aldına keldi de, Onın' ayag'ına jıg'ıldı. O'zinin' qanday sebep penen Og'an qolın tiygizgenin ha'm sol waqıtta-aq qalay shıpa tapqanın pu'tkil xalıq aldında aytıp berdi.
48 İysa og'an: – Qızım! İsenimin' seni qutqardı, tınıshlıq penen bara ber, – dedi.
49 İysa usı so'zlerdi aytıp turg'anda ma'jilisxana basshısının' u'yinen birew kelip, Yairg'a: – Qızın'ız o'ldi, endi Ustazdın' tınıshın alman', – dedi.
50 Biraq İysa bunı esitip, og'an: – Qorqpa, tek isen, qızın' shıpa tabadı, – dedi.
51 İysa u'yge kelgende, Petr, Yuxan, Yaqıp ha'm qızdın' ata-anasınan basqa hesh kimnin' O'zi menen birge ishke kiriwine ruxsat bermedi.
52 Ha'mme qızdı azalap, jılap turg'an edi. Biraq İysa: – Jılaman'lar, ol o'lgen joq, tek uyıqlap atır, – dedi.
53 Olar qızdın' o'lgenin bilip, İysanın' u'stinen ku'ldi.
54 İysa qızdın' qolınan usladı da, dawıslap: – Qızalaq, ornın'nan tur! – dedi.
55 Qızdın' janı qaytıp kirip, ol da'rriw ornınan turdı. İysa og'an jew ushın bir na'rse beriwdi tapsırdı.
56 Qızdın' ata-anası an'-tan' boldı, biraq İysa olarg'a bolg'an waqıya haqqında hesh kimge aytpawın buyırdı.

Luka 9
1 İysa qasına on eki elshisin shaqırıp alıp, olarg'a barlıq jinlerdi quwıp shıg'arıwg'a ha'm awırıwlarg'a shıpa beriwge ku'sh ha'm biylik berdi.
2 Quday Patshalıg'ın ja'riyalap, awırıw adamlarg'a shıpa beriw ushın olardı jiberip,
3 İysa bılay dedi: – Jolg'a hesh na'rse: tayaq ta, qalta da, nan da, aqsha da, artıq kiyim de alman'lar.
4 Qaysı u'yge kirsen'ler de, ol jerden ketkenin'izshe, sol u'yde bolın'lar.
5 Eger bir qalada sizlerdi qabıl almasa, sol qaladan shıg'ıp baratırıp, olarg'a eskertiw retinde ayaqların'ızdag'ı shan'dı qag'ıp ketin'ler.
6 Sha'kirtler jolg'a shıqtı. Olar ha'mme jerde Xosh Xabardı ja'riyaladı ha'm awırıwlarg'a shıpa berip, awıllardı aralap ju'rdi.
7 U'lke hu'kimdarı Hirod bolıp atırg'an barlıq waqıyalar haqqında esitip, tınıshsızlanıp qaldı. Sebebi geybirewler: «Yaqıya o'limnen qayta tirilipti» dese,
8 basqalar: «İliyas payda bolıptı» dep, ja'ne birewler: «Burıng'ı payg'ambarlardın' biri tirilipti», – deytug'ın edi.
9 Al Hirod: «Yaqıyanın' basın kestirgen edim-g'o. Endi mınaday islerdi islep atır dep, men esitken Adam kim boldı eken?» – dep İysanı ko'riwdin' jolın izlestirdi.
10 Elshiler qaytıp kelip, islegen ha'mme isleri haqqında İysag'a aytıp berdi. İysa O'zi menen birge tek olardı g'ana alıp, Betsayda dep atalg'an qalag'a ketti.
11 Biraq xalıq bunı bilip, İysanın' izinen keldi. İysa olardı jaqsı qabıl alıp, olarg'a Quday Patshalıg'ı haqqında ayttı ha'm shıpag'a mu'ta'j adamlarg'a shıpa berdi.
12 Ku'n kesh bola baslag'anda, on eki elshisi İysanın' aldına kelip: – Xalıqtı jiber. A'tiraptag'ı awıl-elatlarg'a barıp, tu'neytug'ın jer menen azıq-awqat tapsın. O'ytkeni bizler bir elsiz jerdemiz-g'o, – dedi.
13 Biraq İysa olarg'a: – Olarg'a sizler awqat berin'ler, – dedi. – Bizler barıp, sonsha adamg'a azıq satıp almasaq, bes nan menen eki balıqtan basqa hesh na'rsemiz joq, – dedi sha'kirtleri.
14 Sebebi ol jerde bes mın'g'a shamalas er adam bar edi. İysa sha'kirtlerine: – Olardı eliw-eliwden topqa bo'lip otırg'ızın'lar, – dedi.
15 Sha'kirtleri solay islep, ha'mmesin jerge otırg'ızdı.
16 İysa bes nan menen eki balıqtı aldı da, aspang'a qarap, olar ushın Qudayg'a shu'kirlik etti. Olardı sındırıp, xalıqqa tarqatıw ushın, sha'kirtlerine berdi.
17 Ha'mme jep toydı. Awısqan bo'leklerin jıynap, u'lken on eki sebet toltırdı.
18 Ku'nlerdin' birinde İysa awlaq jerde duwa etip turg'anda, sha'kirtleri de Onın' menen birge edi. İysa olardan: – Xalıq Meni kim dep sanaydı? – dep soradı.
19 Sha'kirtleri juwap berip bılay dedi: – Shomıldırıwshı Yaqıya dep sanaydı, al bazıları İliyas, ja'ne basqaları: «Burıng'ı payg'ambarlardın' biri tirilip kelipti», – desedi.
20 İysa olardan: – Al sizler Meni kim dep sanaysızlar? – dep soradı. Petr Og'an: – Sen – Qudaydın' jibergen Masixısan', – dep juwap berdi.
21 İysa bul tuwralı hesh kimge aytpawların olarg'a qatan' eskertti de:
22 – Adam Ulı ko'p azap shegip, aqsaqallar, bas ruwxaniyler ha'm diniy mug'allimler ta'repinen qabıl alınbay o'ltiriliwi ha'm u'shinshi ku'ni qayta tiriliwi tiyis, – dedi.
23 Sonda İysa ha'mmege bılay dedi: – Kim de kim Mag'an ergisi kelse, o'zinen keshsin ha'm ha'r ku'ni o'z atanaq ag'ashın arqalap, Menin' izime ersin.
24 Kim de kim o'z janın saqlamaqshı bolsa, onı jog'altadı, al kim de kim o'z janın Men ushın jog'altsa, ol onı saqlap qaladı.
25 Eger adam pu'tkil du'nyanı iyelegeni menen, o'z janın joytıp, o'zine zıyan keltirse, bunnan og'an ne payda?
26 Kim de kim Mennen ha'm Menin' so'zlerimnen arlansa, Adam Ulı da O'zinin', A'kesinin' ha'm muxaddes perishtelerdin' saltanatında kelgende, onnan arlanadı.
27 Sizlerge shının aytaman: bul jerde turg'anlardın' geybirewleri Quday Patshalıg'ın ko'rmegenshe, o'lmeydi.
28 Bul so'zlerdi aytqannan son' segiz ku'ndey o'tkende, İysa Petr, Yuxan ha'm Yaqıptı qasına alıp, duwa etiw ushın tawg'a shıqtı.
29 İysa duwa etkende, Onın' tu'r-tu'si o'zgerdi, kiyimleri de appaq tu'ske enip, jarqırap ketti.
30 Sonda eki er adam Onın' menen so'ylesip turg'an edi. Olar: Muwsa menen İliyas edi.
31 Olar ullı saltanat penen ko'rinip, İysanın' jaqında Erusalim qalasında du'nyadan o'tip, Qudaydın' erkin orınlawı tiyis ekeni haqqında so'ylesti.
32 Al Petr menen onın' qasındag'ılardı ku'shli uyqı basqan edi. Olar oyanıp ketip, İysanın' ullılıg'ın ha'm Onın' menen turg'an eki er adamdı ko'rdi.
33 Olar İysanın' janınan kete baslag'anda, Petr İysag'a: – Ustaz, bul jerde bolg'anımız qanday jaqsı! Bizler u'sh qos qurayıq: birewin Sag'an, birewin Muwsag'a, birewin İliyasqa, – dedi. Ol ne aytqanın o'zi bilmedi.
34 Petr usılardı aytıp turg'anda bir bult payda bolıp, olardı qapladı. Sha'kirtler bult ishine kirgende qorqısıp qaldı.
35 Sonda bulttan: – Bul – Menin' tan'lap alg'an Ulım, Onın' aytqanın tın'lan'lar! – degen saza esitildi.
36 Dawıs tınıp qalg'annan son', İysanın' jalg'ız O'zi qaldı. Sha'kirtleri tis jarıp, ko'rgenleri haqqında sol ku'nleri hesh kimge aytpadı.
37 Kelesi ku'ni olar tawdan tu'skende, İysanı ko'p xalıq ku'tip aldı.
38 Ku'tilmegende xalıq arasınan birew baqırıp: – Ustaz, Sennen o'tinip sorayman, menin' balama bir na'zer sala go'r! Ol menin' jalg'ız balam edi.
39 Balamdı jawız ruwx tutqanda, ol birden qıshqırıp jiberedi. Jawız ruwx onı qaltıratıp, awzınan ko'bik ag'ızadı da, azaplap bolg'annan son', zorg'a degende onnan ketedi.
40 Men Senin' sha'kirtlerin'nen jawız ruwxtı quwıp shıg'arıwdı o'tingen edim, biraq olardın' qolınan kelmedi, – dedi.
41 İysa juwap berip: – Ha'y, isenbeytug'ın, adasqan a'wlad! Men qashang'a deyin sizler menen birge bolıp, sizlerge shıdayman? Balan'dı bul jerge alıp kel, – dedi.
42 Bala kiyatırg'anda jin onı jerge jıg'ıp, qaltırata basladı. Biraq İysa jawız ruwxqa tıyım salıp, balag'a shıpa berdi ha'm onı a'kesine tapsırdı.
43 Ha'mme Qudaydın' ullılıg'ına tan' qalıstı. Xalıq İysanın' barlıq islerine hayran qalısıp turg'anda, İysa O'z sha'kirtlerine:
44 – Mına so'zlerimdi qulaqların'ızg'a quyıp alın'lar: Adam Ulı adamlardın' qolına uslap beriledi, – dedi.
45 Biraq olar bul so'zdin' ma'nisin tu'sinbedi. Onın' ma'nisi olarg'a jasırın bolg'anlıqtan, olar onı ug'a almadı. Al bul so'z tuwralı İysadan sorawg'a qorqtı.
46 Sha'kirtler o'z ara: – Qaysı birimiz ullımız? – dep tartısa basladı.
47 İysa olardın' kewillerindegi oydı bilip, bir kishkene balanı aldı da, onı janına qoyıp,
48 olarg'a bılay dedi: – Kim de kim bul balanı Menin' atım ushın qabıl etse, onın' Meni qabıl etkeni boladı. Al kim de kim Meni qabıl etse, onın' Meni Jibergendi qabıl etkeni boladı. O'ytkeni aran'ızda kim en' kishkene bolsa, sol en' ullı boladı.
49 Sonda Yuxan: – Ustaz! Senin' atın' menen jinlerdi quwıp shıg'arıp ju'rgen bir adamdı ko'rdik. Biraq ol bizler menen birge Sag'an ermegenlikten, og'an tıyım saldıq, – dedi.
50 İysa Yuxang'a: – Og'an tıyım salman'lar. Sebebi kim de kim sizlerge qarsı bolmasa, ol sizlerdin' ta'repdarın'ız, – dedi.
51 İysanın' bul du'nyadan aspang'a alınatug'ın ku'nleri jaqınlag'anda, Ol Erusalimge barıwg'a qarar etti.
52 Ol aldınan xabarshıların jiberdi. Olar barıp, İysanın' keliwine tayarlıq ko'riw ushın, Samariyanın' bir awılına kirdi.
53 Biraq İysa Erusalimge qaray baratırg'anlıqtan, ol jerde Onı qabıl etpedi.
54 Sha'kirtleri Yaqıp penen Yuxan bunı ko'rip: – İyem! Bulardı joq qılıp jiberiw ushın, aspannan ot tu'siwin buyırıwımızdı qa'leysen' be? – dedi.
55 Biraq İysa burılıp, olarg'a keyidi.
56 Son'ınan olar basqa awılg'a ketti.
57 Olar jolda kiyatırg'anda, birew İysag'a: – Sen qayaqqa barsan' da, men Sag'an eremen, – dedi.
58 İysa og'an: – Tu'lkilerdin' inleri, aspandag'ı quslardın' uyaları bar. Biraq Adam Ulının' bas panalaytug'ın ornı da joq, – dedi.
59 Al basqa birewine: – Menin' izime er, – dedi. Biraq ol: – İyem! Da'slep barıp, a'kemdi jerlewime ruxsat et, – dedi.
60 İysa og'an: – O'z o'lgenlerin jerlewdi o'lilerge qaldır. Al sen barıp, Qudaydın' Patshalıg'ı tuwralı ja'riyala, – dedi.
61 Ja'ne birew İysag'a: – İyem, men Senin' izin'e eremen, biraq da'slep u'y-ishim menen xoshlasıp keliwime ruxsat et, – dedi.
62 Biraq İysa og'an: – Atızdı su'riwdi baslap, artına qaray beretug'ın adam Qudaydın' Patshalıg'ına ılayıqlı emes, – dedi.

Luka 10
1 Bunnan keyin, İyemiz İysa basqa jetpis eki sha'kirtin tan'lap alıp, O'zi barg'ısı kelip ju'rgen ha'r bir qala ha'm orınlarg'a olardı ekew-ekewden O'zinen burın jiberip atırıp
2 bılay dedi: – Orılatug'ın egin ko'p, biraq jumısshılar az. Sonlıqtan zu'ra'a'ttin' iyesi bolg'an İyemizden O'zinin' atızına egindi oratug'ın jumısshılar jiberiwin duwa etip soran'lar.
3 Barın'lar! Mine, Men sizlerdi qozılardı qasqırlardın' arasına jibergendey, jiberip atırman.
4 Shıjlan da, dorba da, ayaq kiyim de alman'lar, jolda hesh kimge sa'lem de bermen'ler.
5 Qaysı u'yge kirsen'ler de, da'slep: «Bul u'yde amanlıq bolsın!» – dep sa'lem berin'ler.
6 Eger sol u'yde amanlıqtı su'yiwshi adam bolsa, sizler tilegen amanlıq sol adamda qaladı, al eger bolmasa, o'zlerin'izge qaytadı.
7 Sol u'yde qalıp, bergenin iship jen'ler. O'ytkeni miynet etken adam o'z miynet haqısına ılayıqlı. U'yden-u'yge ko'ship ju'rmen'ler.
8 Eger qanday da bir qalag'a kelgenin'izde sizlerdi qabıl etse, bergenin jen'ler.
9 Sol jerdegi awırıw adamlarg'a shıpa berip, olarg'a: «Sizlerge Quday Patshalıg'ı jaqınladı», – den'ler.
10 Biraq qanday da bir qalag'a kelgenin'izde sizlerdi qabıl etpese, ko'shege shıg'ıp:
11 «Qalan'ızdan ayaqlarımızg'a juqqan shan'dı da sizlerge eskertiw retinde qag'ıp taslaymız. Biraq bilip qoyın'lar, Quday Patshalıg'ı jaqınladı», – dep aytın'lar.
12 Sizlerge aytatug'ınım: hu'kim shıg'arılatug'ın qıyamet-qayım ku'ni Sodom qalasının' awhalı sol qalanın' awhalınan jen'ilirek boladı.
13 – Ha'siret shegesen', Xorazin! Ha'siret shegesen', Betsayda! Eger sizlerde islengen ka'ramatlar Tir ha'm Sidon qalalarında islengeninde, olar a'lle qashan betin tırnap, shashın julıp qayg'ırıp, ta'wbe eter edi.
14 Biraq hu'kim shıg'arılatug'ın qıyamet-qayım ku'ninde Tir menen Sidonnın' awhalı sizlerdin' awhalın'ızdan jen'ilirek boladı.
15 Ha'y sen, Kaparnahum, aspang'a ko'terilesen' be? Yaq, dozaqqa qulatılasan'.
16 İysa sha'kirtlerine ja'ne bılay dedi: – Kim de kim sizlerdi tın'lasa, onın' Meni tın'lag'anı boladı. Kim de kim sizlerdi qabıl almasa, onın' Meni qabıl almag'anı boladı. Al kim de kim Meni qabıl alsa, onın' Meni Jibergendi qabıl alg'anı boladı.
17 İysanın' jetpis eki sha'kirti quwanısh penen qaytıp kelip: – İyem! Senin' atın'dı tilge alsaq, jinler de bizlerge boysınadı, – dedi.
18 İysa olarg'a: – Shaytannın' jıldırım sıyaqlı aspannan tu'skenin ko'rdim.
19 Minekey, Men sizlerge jılanlar menen shayanlardı ayaq astı qılıp, dushpannın' pu'tkil ku'sh-qu'diretin jen'iwge biylik berdim. Sizlerge hesh na'rse zıyanın tiygize almaydı.
20 Biraq jawız ruwxlardın' sizlerge boysıng'anına emes, al atların'ızdın' aspanda jazılg'anına quwanın'lar, – dedi.
21 Sonda İysa Muxaddes Ruwxtan shadlanıp bılay dedi: – O, A'ke, aspan ha'm jerdin' İyesi! Bulardı danalardan ha'm aqıllılardan jasırıp, na'restedey adamlarg'a ashıp bildirgenin' ushın, Seni maqtayman! Awa, A'ke! Sebebi Senin' qa'lewin' usınday edi.
22 Mag'an ha'mmesi A'kemnen berilgen. Uldın' kim ekenin A'keden basqa hesh kim bilmeydi. A'kenin' kim ekenin de tek g'ana Ulı ha'm Ulı tan'lap ashıp bildirgisi kelgenler g'ana biledi.
23 Son'ınan İysa burılıp, sha'kirtlerine awlaqta bılay dedi: – Sizlerdin' ko'rip atırg'anın'ızdı ko'rip turg'an ko'zler baxıtlı!
24 Menin' sizlerge aytatug'ınım: qanshama payg'ambarlar menen patshalar sizlerdin' ko'rgenlerin'izdi ko'rgisi kelgen edi, biraq ko'rmedi. Esitkenlerin'izdi esitkisi kelgen edi, biraq esitpedi.
25 Sonda bir nızam mug'allimi ornınan turıp, İysanı sınap ko'riw ushın, Onnan: – Ustaz, ma'n'gilik o'mirdi alıwım ushın ne qılıwım kerek? – dep soradı.
26 İysa og'an: – Muxaddes Nızamda ne dep jazılg'an? Sen onı qalay tu'sinesen'? – dedi.
27 Ol juwap berip: – «İyen' bolg'an Qudayın'dı pu'tkil ju'regin', pu'tkil janın', pu'tkil ku'shin' ha'm pu'tkil aqıl-oyın' menen su'y». Ja'ne de: «O'zin'di su'ygenin' sıyaqlı, jaqının'dı da su'y», – delingen, – dedi.
28 İysa og'an: – Durıs juwap berdin', usılay isle, sonda jasaysan', – dedi.
29 Biraq ol o'zin aqlag'ısı kelip, İysadan: – Menin' jaqınım kim? – dep soradı.
30 İysa og'an bılay dep juwap qaytardı: – Bir adam Erusalimnen Erixog'a kiyatırıp, qaraqshılardın' qolına tu'sip qalıptı. Qaraqshılar onın' kiyimlerin sheship alıp, onı sabap, o'limshi etip taslap ketipti.
31 Sonda bir ruwxaniy sol jol menen ju'rip, onı ko'rip, basqa jaqqa burılıp ketipti.
32 Bir lebiyli de sol jerge kelip, onı ko'rip, basqa jaqqa burılıp ketipti.
33 Biraq sol jerden o'tip baratırg'an samariyalı bir adam ol jatırg'an jerge kelip, onı ko'rgende janı ashıptı ha'm
34 janına barıp, jaraqatların may ha'm sharap penen juwıp tan'ıptı. Onı eshegine mingizip, miymanxanag'a alıp kelip, og'an g'amxorlıq ko'rsetipti.
35 Erten'ine eki dinar shıg'arıp, miymanxana iyesine beripti de: «Og'an jaqsılap qara. Eger bunnan artıq g'a'rejet shıg'arsan', qaytıp kelgenimnen son' to'leymen», – depti.
36 Endi usı u'shewinin' ishinde qaysısı qaraqshılardın' qolına tu'sken adamnın' jaqını boladı, dep oylaysan'?
37 Nızam mug'allimi: – Og'an miyrimlilik ko'rsetkeni, – dedi. İysa og'an: – Bar, sen de usılay isle, – dedi.
38 Olar jol ju'rip kiyatırg'anda, İysa bir awılg'a kirdi. Bul jerde Marta atlı bir hayal Onı u'yine qabıl etti.
39 Martanın' Ma'riyam degen sin'lisi bar edi. Ol İysanın' ayaq betinde otırıp, Onın' so'zlerin tın'ladı.
40 Al Marta qonaq ku'tiw menen ba'nt boldı. Ol İysag'a kelip: – İyem, sin'limnin' ha'mme isti menin' bir o'zime qaldırg'anına qaramaysan' ba? Og'an ayt, mag'an ja'rdemlessin, – dedi.
41 Biraq İysa og'an juwap berip: – Marta, Marta, sen ko'p na'rselerdi uwayımlap, ta'shiwishlenesen'.
42 Tek bir na'rse g'ana za'ru'r-g'o. Ma'riyam durıs joldı tan'ladı, bul onnan tartıp alınbaydı, – dedi.

Luka 11
1 Ku'nlerdin' birinde İysa bir jerde duwa etip turg'an edi. Duwa etip bolg'annan son', sha'kirtlerinin' biri Og'an: – İyem! Yaqıya o'z sha'kirtlerine duwa etiwdi u'yretkenindey, Sen de bizlerge duwa etiwdi u'yret, – dedi.
2 İysa olarg'a bılay dedi: – Duwa etkenin'izde bılay den'ler: A'ke! Senin' atın' muxaddes bola bersin. Senin' Patshalıg'ın' kelsin.
3 Bizlerge ha'r ku'ni ku'ndelikli nanımızdı bere go'r.
4 Gu'nalarımızdı keshire go'r. O'ytkeni bizler de o'zlerimizge gu'na qılg'an ha'r bir adamdı keshiremiz. Bizlerdin' azg'ırılıwımızg'a jol qoyma.
5 İysa olarg'a ja'ne bılay dedi: – Aytayıq, aran'ızdag'ı birin'izdin' dostısı bar. Ol yarım aqshamda dostısına barıp: «Dostım! Mag'an qarızg'a u'sh nan berip tur.
6 Sebebi saparda ju'rgen bir dostım kelip edi, onın' aldına qoyatug'ın hesh na'rsem joq», – depti.
7 Sonda dostısı ishten: «Menin' tınıshımdı alma. Esigim beklewli. Balalarım da menin' menen birge to'sekte jatır. Ornımnan turıp, sag'an hesh na'rse bere almayman», – dep juwap beripti.
8 Biraq sizlerge aytatug'ınım: ornınan turıp, dostı bolg'anı ushın sorag'anın bermese de, izinen qalmay sorag'anı sebepli ol ornınan turıp, qansha sorasa, sonsha beredi.
9 Sonlıqtan sizlerge aytatug'ınım: soran'lar, sizlerge beriledi. İzlen'ler, tabasızlar. Esikti qag'ın'lar, ol sizlerge ashıladı.
10 O'ytkeni sorag'an ha'r bir adam aladı, izlegen tabadı, esik qaqqang'a ashıladı.
11 Aran'ızda qaysı a'ke balası balıq sorasa, og'an balıq ornına jılan beredi?
12 Ma'yek sorasa, og'an shayan beredi?
13 Solay etip, o'zlerin'iz jaman bola tura, o'z balaların'ızg'a jaqsı sıylar beriwdi bilsen'iz, aspandag'ı A'ke de O'zinen sorag'anlarg'a Muxaddes Ruwxtı beriwi so'zsiz.
14 Bir ku'ni İysa bir adamnan gu'n'elek jindi quwıp shıg'ardı. Jin shıqqannan son', gu'n'elek adam so'yley baslag'anda, xalıq hayran qaldı.
15 Biraq olardın' geybirewleri: «Ol jinlerdi jinlerdin' baslıg'ı Belzebu'l-shaytannın' ku'shi menen quwıp shıg'arıp ju'r», – desti.
16 Al basqaları İysanı sınap ko'rmekshi bolıp, aspannan ka'ramatlı belgi ko'rsetiwin talap etti.
17 Biraq İysa olardın' oyların bilip, bılay dedi: – O'z ara qarsı bolıp bo'lingen ha'r bir patshalıq joq boladı. O'z ara qarsı bolıp bo'lingen ha'r bir u'y qulaydı.
18 Eger shaytan o'z ara qarsı bolıp bo'linse, onın' patshalıg'ı qalay saqlanadı? Sizler Meni: «Jinlerdi Belzebu'l-shaytannın' ku'shi menen quwıp shıg'arıp ju'r», – deysizler.
19 Eger Men jinlerdi Belzebu'l-shaytannın' ku'shi menen quwıp shıg'aratug'ın bolsam, onda sizlerdin' sha'kirtlerin'iz olardı kimnin' ku'shi menen quwıp shıg'arıp ju'r? Solay etip, olar sizlerdin' nadurıs ekenin'izdi a'shkaralaydı.
20 Biraq, eger Men jinlerdi Qudaydın' ku'shi menen quwıp shıg'arıp atırg'an bolsam, onda sizlerge Quday Patshalıg'ının' jetip kelgeni.
21 Tis-tırnag'ına deyin qurallang'an bir ku'shli adam o'z u'yin qorg'asa, onın' mal-mu'lki aman boladı.
22 Al onnan da ku'shlirek birew og'an hu'jim jasap, onı jen'se, onın' isengen barlıq quralların tartıp alıp, oljasın bo'listiredi.
23 Kim de kim Menin' menen birge bolmasa, ol Mag'an qarsı. Kim de kim Menin' menen birge jıynamasa, ol shashadı.
24 Jawız ruwx adamnan shıqqannan keyin suwsız jerlerdi gezip, dem alıwg'a orın izleydi. Taba almag'annan son', ol: «Shıqqan u'yime qaytayın», – deydi.
25 Qaytıp kelgende, u'ydin' tazalanıp ha'm jıynalıp turg'anın ko'redi.
26 Sonda ol barıp, o'zinen de jawız jeti ruwxtı ertip keledi de, kirip sol u'yde turadı. Solay etip, sol adamnın' son'g'ı awhalı burıng'ıdan da jaman boladı.
27 İysa usılardı aytıp turg'anda xalıq ishinen bir hayal dawıslap, Og'an: – Seni ko'tergen qursaq ha'm Seni emizgen ko'kirekler qanday baxıtlı! – dedi.
28 Biraq İysa og'an: – Qudaydın' so'zin tın'lap, onı orınlawshılar onnan da baxıtlı! – dedi.
29 Xalıq jıynalıp, ko'beyip atırg'anda, İysa olarg'a bılay dep ayta basladı: – Bul a'wlad – jaman a'wlad! Ol ka'ramatlı belgi talap etpekte. Biraq og'an Yunustın' ka'ramatlı belgisinen basqası ko'rsetilmeydi.
30 Yunus Nineviya turg'ınları ushın qanday belgi bolsa, Adam Ulı da bul a'wlad ushın sonday belgi boladı.
31 Qubladag'ı hayal patsha hu'kim shıg'arılatug'ın qıyamet-qayım ku'ninde usı a'wladtın' adamları penen birge turıp, onı ayıplaydı. Sebebi ol Sulaymannın' danalıg'ın esitiw ushın, jer betinin' arg'ı shetinen kelgen-g'o. Biraq bul jerde Sulaymannan da ullı Birew bar.
32 Nineviya turg'ınları hu'kim shıg'arılatug'ın qıyamet-qayım ku'ninde usı a'wlad penen birge turıp, onı ayıplaydı. O'ytkeni Yunus ja'riyalag'anda, olar ta'wbe etken-g'o. Biraq bul jerde Yunustan da ullı Birew bar.
33 – Hesh kim de shıranı jag'ıp, onı jasırın jerge yamasa ıdıstın' astında qoymaydı. Kerisinshe, kirgenler jaqtını ko'rsin dep, onı shıra qoyg'ıshqa qoyadı.
34 Ko'zin' – denen'nin' shırag'ı. Eger ko'zin' saw bolsa, pu'tkil denen' de jarıq boladı. Eger ko'zin' saw bolmasa, denen' de pu'tkilley qaran'g'ı boladı.
35 Sonlıqtan da, abayla, ishin'degi jarıq qaran'g'ı bolmasın!
36 Eger pu'tkil denen' jarıq bolıp, hesh bir qaran'g'ı jeri bolmasa, shıra seni o'z nurı menen jaqtı qılg'anı sıyaqlı, denen' pu'tkilley jarıq boladı.
37 İysa usı so'zlerdi aytıp turg'anda, bir parisey Onı u'yine awqatlanıwg'a shaqırdı. İysa onın' u'yine kirip, awqatlanıwg'a otırdı.
38 İysanın' awqattan burın qol juwmag'anın ko'rip, parisey tan' qaldı.
39 Sonda İyemiz og'an: – Ha'y pariseyler, sizler tabaq-kesenin' sırtın tazalaysızlar, biraq o'z ishin'iz na'psiqawlıq ha'm jawızlıqqa tolı.
40 Ha'y, aqılsızlar, sırtın jaratqan ishin de jaratqan emes pe?
41 Jaqsısı, ishin'izdegiden qayır-sadaqa berin'ler, sonda sizler ushın ha'mme na'rse taza boladı.
42 Ha'siret shegesizler, pariseyler! Sizler jalbız, iyisli sho'p ha'm ha'r tu'rli palız o'nimlerinin' onnan birin beresizler, biraq a'dillikke ha'm Qudaydın' su'yispenshiligine biypa'rwa qaraysızlar. Bunı da islep, onı da qaldırmawın'ız kerek edi-g'o.
43 Ha'siret shegesizler, pariseyler! Sizler ma'jilisxanalarda to'rde otırıwdı, bazarda o'zlerin'izge sa'lem beriliwin jaqsı ko'resizler.
44 Sizler ha'siret shegesizler! Sebebi sizler adamlar bilmey u'stilerinen basıp o'tetug'ın belgisiz qa'birlerge uqsaysızlar, – dedi.
45 Sonda nızam mug'allimlerinin' biri İysag'a: – Ustaz! Sen bul so'zlerdi aytıp, bizlerdi de qapa qılıp atırsan', – dedi.
46 Biraq İysa: – Sizler de ha'siret shegesizler, nızam mug'allimleri! O'ytkeni sizler ko'terip ju'riwge qıyın ju'klerdi adamlarg'a artıp, o'zlerin'iz olardı ko'terisiwge barmag'ın'ızdı da qozg'amaysızlar.
47 Sizler ha'siret shegesizler! Sebebi sizler ata-babaların'ız o'ltirgen payg'ambarlarg'a mazarlar ornatasızlar.
48 Solay etip, sizler ata-babaların'ızdın' islerin maqullap, olardı da'lilleysizler. Olar payg'ambarlardı o'ltirgen edi, al sizler olarg'a mazarlar ornatasızlar.
49 Sonlıqtan da, Qudaydın' danalıg'ı bılay degen: «Men olarg'a payg'ambarlar menen elshilerdi jiberemen. Olar geybirewlerin o'ltirip, geybirewlerin quwg'ın qıladı».
50 -
51 Sol sebepten Abıldın' qanınan baslap, qurbanlıq shalınatug'ın orın menen İbadatxana arasında o'ltirilgen Zekeriyanın' qanına deyin, du'nya jaratılg'annan beri to'gilgen barlıq payg'ambarlardın' qanı usı a'wladtan talap etiledi. Awa, sizlerge aytatug'ınım: usı a'wladtan talap etiledi!
52 Ha'siret shegesizler, nızam mug'allimleri! O'ytkeni sizler qutqarılıw haqqında bilim qapısının' giltin tartıp aldın'lar: bul qapıdan o'zlerin'iz de kirmedin'ler, kirmekshi bolg'anlarg'a da tosqınlıq jasadın'lar, – dedi.
53 İysa sol jerden ketip baratırg'anda, ashıwlang'an diniy mug'allimler menen pariseyler Onı qısqıg'a alıp, ko'p sorawlarg'a juwap beriwge ma'jbu'rledi.
54 Olar İysanı so'zinen tutıp ayıplaw ushın, Onı an'lıdı.

Luka 12
1 Sonın' arasında ko'p mın'lag'an adamlar jıynalıp, bir-birine tıg'ılısıp turdı. İysa aldı menen O'z sha'kirtlerine so'z baslap, bılay dedi: – Pariseylerdin' ashıtqısınan, yag'nıy eki ju'zlilikten saq bolın'lar!
2 Ashılmaytug'ın hesh qanday sır, bilinbeytug'ın hesh qanday jasırın na'rse joq.
3 Sonlıqtan qaran'g'ıda aytqanın'ız jaqtıda esitiledi, bekitiwli qapı artında qulaqqa sıbırlap aytqanın'ız tamlardın' to'besinen ja'riyalanadı.
4 Menin' sizlerge, doslarıma aytatug'ınım: deneni o'ltirse de, bunnan son' basqa hesh na'rse isley almaytug'ınlardan qorqpan'lar!
5 Biraq kimnen qorqıwın'ız kerek ekenin aytayın: o'ltirgennen keyin, dozaqqa taslawg'a qu'direti ku'shli Qudaydan qorqın'lar. Awa, sizlerge aytatug'ınım: Onnan qorqın'lar.
6 Bes shımshıq eki tiying'a satılmay ma? Solay bolsa da, olardın' hesh birin de Quday umıtpaydı.
7 Basların'ızdag'ı shashlardın' ba'ri de Qudayg'a sanawlı. Sonlıqtan qorqpan'lar: ko'p shımshıqlardan sizler qımbatlıraqsızlar-g'o.
8 Sizlerge aytatug'ınım: kim de kim Meni adamlar aldında ta'n alsa, Adam Ulı da onı Qudaydın' perishtelerinin' aldında ta'n aladı.
9 Al kim de kim Meni adamlar aldında ta'n almasa, onın' o'zi de Qudaydın' perishtelerinin' aldında ta'n alınbaydı.
10 Adam Ulına qarsı bir so'z aytqan ha'r bir adam keshiriledi, biraq Muxaddes Ruwxqa til tiygizgen adam keshirilmeydi.
11 Sizlerdi ma'jilisxanalarg'a, basshılarg'a ha'm ha'kimlerge aparg'anda, qalay juwap beriwdi yamasa ne aytıwdı qayg'ırman'lar.
12 Sebebi ne aytıw kerek ekenin sizlerge sol waqıtta-aq Muxaddes Ruwx u'yretedi.
13 Xalıq arasınan birew İysag'a: – Ustaz, a'jag'ama ayt, miyrastı menin' menen bo'lissin, – dedi.
14 İysa og'an: – Kim Meni sizlerge qazı yamasa miyraslardı bo'liwshi etip qoydı? – dedi.
15 Son'ınan xalıqqa: – Abaylan'lar, du'nyaxorlıqtan saq bolın'lar! O'ytkeni adamnın' o'miri onın' mal-mu'lkinin' ko'pligine baylanıslı emes, – dep,
16 olarg'a mınaday tımsal keltirdi: – Bir bay adamnın' egislik jeri mol zu'ra'a't beripti.
17 Ol o'z-o'zine: «Ne islesem eken? O'nimlerimdi jıynap qoyatug'ın jerim joq», – dep pikir ju'rgizipti.
18 Son'ınan: – Bılay isleymen: g'a'llexanalarımdı buzıp, olardı u'lkeytip salaman ha'm sol jerge barlıq g'a'llem menen mal-mu'lkimdi jıynap qoyaman.
19 Son'ınan o'z janıma bılay deymen: «Janım, ko'p jılg'a jetetug'ın mol du'nyan' bar. Endi dem al, iship-jep, kewlin'di xoshla», – depti.
20 Biraq Quday og'an: – Ha'y, aqmaq, bu'gin tu'nde senin' janın' alınadı. Sonda senin' jıynap-tergenlerin' kimge qaladı? – depti.
21 O'zi ushın baylıq jıynap, Quday aldında sıqmar bolg'an adamnın' awhalı usınday boladı.
22 İysa sha'kirtlerine bılay dedi: – Sonlıqtan sizlerge aytatug'ınım: ne jeymiz dep, janın'ız ushın, ne kiyemiz dep, denen'iz ushın ta'shiwishlenben'ler!
23 Jan awqattan, dene kiyimnen artıq-g'o.
24 Ѓarg'alarg'a qaran'lar: olar ekpeydi de, ormaydı da. Olardın' ya da'n saqlag'ıshları, ya g'a'llexanaları joq. Biraq, Quday olardı asıraydı. Al sizler quslardan qanshelli qımbatlısızlar!
25 Ta'shiwishleniw sebepli, kim sizlerdin' aran'ızda o'z o'mirin bir saatqa bolsa da uzayta aladı?
26 Eger usınday kishkene na'rse qolın'ızdan kelmese, basqa na'rseler haqqında ta'shiwishleniwdin' nege keregi bar?
27 Liliya gu'llerinin' qalay o'sip turg'anına qaran'lar! Olar miynet te etpeydi, jip te iyirmeydi. Biraq sizlerge aytatug'ınım: Sulayman da o'zinin' sa'n-saltanatında usılardın' birewindey sa'nli kiyinbegen edi.
28 Eger bu'gin dalada o'sip turg'anı menen, erten' oshaqqa taslanatug'ın sho'pti Quday usılay kiyindirse, sizlerdi olardan da artıq kiyindirmes pe edi, ha'y, isenimi azlar!
29 Sonlıqtan da, ne iship, ne jeytug'ının'ızdı izlep, ta'shiwishlenben'ler.
30 Sebebi usılardın' ba'rin bul du'nyanın' butqa tabınıwshıları izlep ju'redi. Sizlerdin' usılarg'a mu'ta'j ekenin'izdi A'ken'iz biledi.
31 Onın' ornına, Quday Patshalıg'ın izlep ju'rin'ler, sonda bular sizlerge qosımsha etip beriledi.
32 Ha'y, kishkene pada, qorqpa! A'ken'iz sizlerge Patshalıqtı beriwdi maqul taptı.
33 Mal-mu'lkin'izdi satıp, qayır-sadaqa berin'ler. O'zlerin'izge tozbaytug'ın qalta islep, aspanda tawsılmaytug'ın g'a'ziyne jıynan'lar. Ol jerge urı da jaqınlamaydı, ku'ye de tu'sip jemeydi.
34 O'ytkeni baylıqların'ız qay jerde bolsa, kewillerin'iz de sol jerde boladı.
35 – Bellerin'iz buwıwlı bolıp, shıraların'ız janıp tursın!
36 Xojayını neke toydan qaytıp kelip, esikti qaqqanda, og'an da'rriw ashıw ushın ku'tip turg'an xızmetshilerdey bolın'lar.
37 Xojayını kelgende olardın' sergek bolıp turg'anın ko'rse, sol xızmetshiler qanday baxıtlı! Sizlerge shının aytaman: ol belin buwıp, xızmetshilerin otırg'ızıp, o'zi olarg'a xızmet etedi.
38 Eger xojayını tu'n ortasında yamasa tan' atqanda kelip, xızmetshilerinin' oyaw turg'anın ko'rse, onda sol xızmetshiler qanday baxıtlı!
39 Mınanı bilip qoyın'lar: eger u'y iyesi urının' qashan keletug'ının bilse, ol u'yine urının' buzıp kiriwine jol qoymas edi.
40 Sizler de tayar bolıp turıwın'ız sha'rt! Sebebi Adam Ulı sizler oylamag'anda keledi.
41 Sonda Petr: – İyem, Sen bul tımsaldı tek bizlerge aytıp atırsan' ba yamasa ha'mmege me? – dedi.
42 İyemiz bılay dedi: – İyesi u'y-ishimdegilerge tiyisli awqatın waqtında bersin dep, olardın' u'stinen tayınlag'an isenimli ha'm aqıllı u'y basqarıwshı kim?
43 İyesi kelgende onın' solay islep atırg'anın ko'rse, sol xızmetshi qanday baxıtlı!
44 Sizlerge shının aytıp turman: iyesi onı o'zinin' pu'tkil mal-mu'lkin basqarıwshı etip tayınlaydı.
45 Eger sol xızmetshi ishinen: «İyem tez kele qoymas» dep, malaylar ha'm shorılardı sabap, iship-jep, ma's bola baslasa,
46 onda sol xızmetshinin' iyesi ku'tpegen ku'ni ha'm oylamag'an waqıtta kelip, onı ayawsız jazalap, isenbeytug'ınlardın' awhalına saladı.
47 İyesinin' erkin bilse de tayar turmag'an, onın' erki boyınsha is tutpag'an xızmetshi ko'p tayaq jeydi.
48 Al onın' erkin bilmegen ha'm jazag'a turarlı is islegen xızmetshi az tayaq jeydi. Kimge ko'p berilgen bolsa, onnan ko'p talap etiledi. Kimge ko'p isenip tapsırılsa, onnan ko'birek soraladı.
49 – Men du'nya ju'zine ot salıwg'a keldim. Onın' ha'zir-aq jalınlap ketiwin qanshelli qa'ler edim!
50 Men ju'da' awır azap-ha'siretti basımnan keshiriwim tiyis. Bul orınlang'ansha, qanshelli qıynalaman!
51 Meni jer ju'zine tatıwlıq a'kelgen, dep oylap atırsız ba? Yaq, deymen sizlerge: alawızlıq a'kelgenmen.
52 O'ytkeni bunnan bılay, bir u'yde bes adam bolsa, olar o'z ara bo'linedi. U'shewi ekewine qarsı, ekewi u'shewine qarsı boladı.
53 A'kesi balasına, balası a'kesine qarsı, anası qızına, qızı anasına qarsı, qa'yin enesi kelinine, kelini qa'yin enesine qarsı bolıp bo'linedi.
54 Son'ınan İysa xalıqqa da bılay dedi: – Sizler batıstan bir bulttın' ko'terilgenin ko'rgenin'izde, da'rriw: «Jawın jawadı» deysizler ha'm sonday boladı da.
55 Qubla samalı eskende: «Ku'n ıssı boladı» deysizler ha'm sonday boladı da.
56 Ha'y, eki ju'zliler! Jer ha'm aspannın' tu'sin anıqlay alsan'lar da, nege ha'zirgi waqıttın' rayın anıqlay almaysızlar?
57 Nenin' durıs ekenin nege o'zlerin'iz sheshe almaysızlar?
58 Sen o'z dawlasın' menen birge basshının' aldına baratırg'anın'da, jolda onın' menen jarasıwg'a tırıs. Olay etpesen', ol seni qazının' aldına aparadı, qazı seni xızmetkerge tapsıradı, al xızmetker seni qamap taslaydı.
59 Sag'an aytatug'ınım: son'g'ı tiyinin'di to'lep tawıspag'anın'sha, ol jerden hesh shıg'a almaysan'.

Luka 13
1 Sol waqıtta geybirewler İysag'a kelip, Pilattın' galilalılardı o'ltirtkeni ha'm olardın' qanın o'zleri soyg'an qurbanlıqları menen aralastırıp taslag'anı haqqında aytıp berdi.
2 İysa olarg'a: – Sizler: «Usınday apatqa ushırag'anı ushın, bul galilalılar basqa barlıq galilalılardan gu'nalıraq», – dep oylaysızlar ma?
3 Yaq, deymen sizlerge. Eger ta'wbe etpesen'ler, ha'mmen'iz de usılay nabıt bolasızlar.
4 U'stilerine Siloha minarası qulap o'lgen on segiz adam Erusalimde jasawshı adamlardın' ha'mmesinen ayıplıraq edi, dep oylaysızlar ma?
5 Yaq, deymen sizlerge. Eger ta'wbe etpesen'ler, ha'mmen'iz de usılay nabıt bolasızlar, – dedi.
6 Son'ınan İysa mınaday tımsal aytıp berdi: – Bir adamnın' ju'zim bag'ında egilgen a'njir ag'ashı bolıptı. Adam onnan miywe alıw ushın kelipti, biraq taba almaptı.
7 Sonda ol bag'mang'a: «Mine, men u'sh jıldan beri bul a'njir ag'ashınan miywe alıw ushın kelemen, biraq taba almayman. Onı shawıp tasla! Nege ol bosqa orın iyelep tur?» – depti.
8 Biraq bag'man og'an juwap berip: «Xojayın, onı bıyıl da qaldırın'. Men onın' a'tirapın qazıp, qıy to'geyin.
9 Mu'mkin, endigi jılı miywe berip qalar. Eger bermese, shawıp taslarsız, – depti.
10 Bir dem alıs ku'ni İysa ma'jilisxanalardın' birinde ta'lim berip otırg'an edi.
11 Sol jerde on segiz jıldan beri awırıw ruwxınan qıynalg'an bir hayal bar edi. Ol eki bu'klenip qalg'an bolıp, boyın hesh tik uslay almas edi.
12 İysa onı ko'rip, janına shaqırıp aldı da, og'an: – Hayal, sen da'rtin'nen azat bolasan', – dep,
13 onın' u'stine qolların qoyg'anda, hayal sol waqıtta-aq boyın tiklep, Qudayg'a alg'ıslar ayta basladı.
14 Sonda ma'jilisxana basshısı İysanın' dem alıs ku'ni shıpa bergenine ashıwı kelip, xalıqqa: – Jumıs islew ushın altı ku'n bar. Shıpa alıwg'a dem alıs ku'ni emes, al sol ku'nleri kelin'ler, – dedi.
15 İyemiz İysa og'an bılay dep juwap berdi: – Ha'y, eki ju'zliler! Dem alıs ku'ni ha'r birin'iz o'gizin'izdi yamasa eshegin'izdi qoradan sheship alıp, suwg'arıwg'a aparmaysız ba?
16 On segiz jıldan beri shaytan baylap qoyg'an İbrayımnın' mına qızın dem alıs ku'ni bul baylawdan azat qılıw kerek emes pe edi?
17 İysa usı so'zlerdi aytqanda, Og'an qarsılıq ko'rsetkenlerdin' ha'mmesi uyalıp qaldı. Al pu'tkil xalıq Onın' barlıq ullı islerine quwandı.
18 Son'ınan İysa: – Quday Patshalıg'ı nege uqsaydı? Onı nege megzeteyin?
19 Ol – bir adamnın' alıp, o'z bag'ına ekken qıshqıl tuqımına uqsaydı. Ol o'sip, terek boladı ha'm shaqalarına aspan qusları ushıp kelip, uya saladı, – dedi.
20 İysa ja'ne bılay dedi: – Quday Patshalıg'ın nege uqsatayın?
21 Ol – bir hayaldın' alıp, barlıq qamır ashıg'ansha, u'sh samar ung'a aralastırg'an ashıtqısına uqsaydı.
22 Erusalimge qaray jol alg'an İysa qala ha'm awıllardı aralap, ta'lim berip ju'rdi.
23 Bir adam İysadan: – İyem, tek az g'ana adam qutqarıla ma? – dep soradı.
24 Sonda İysa xalıqqa bılay dedi: – Tar qapıdan kiriwge bar ku'shin'izdi salın'lar! Sebebi sizlerge aytatug'ınım: ko'pler kiriwge tırısadı, biraq kire almaydı.
25 U'ydin' İyesi turıp qapını jawıp taslag'anda, sizler sırtta turıp, qapını qag'a baslap: «İyem! İyem! Bizlerge qapını ash!» – deysizler. Biraq Ol sizlerge: «Men sizlerdi tanımayman ha'm qayaqtan kelgenin'izdi bilmeymen», – dep juwap beredi.
26 Sonda sizler: «Bizler Senin' ko'z aldın'da iship jedik. Sen bizlerdin' ko'shelerimizde ta'lim beretug'ın edin'-g'o», – dep aytasızlar.
27 Biraq Ol: «Sizlerge aytatug'ınım: Men sizlerdi tanımayman ha'm qayaqtan kelgenin'izdi bilmeymen. Ha'y, jamanlıq qılıwshılardın' ha'mmesi Mennen awlaq ketin'ler!» – deydi.
28 Sizler İbrayımdı, Isaqtı, Yaqıptı ha'm barlıq payg'ambarlardı Quday Patshalıg'ında, al o'zlerin'izdin' sırtqa quwıp shıg'arılg'anın'ızdı ko'rgenin'izde jılap, pushayman jeysizler.
29 Shıg'ıstan ha'm batıstan, arqadan ha'm qubladan adamlar kelip, Quday Patshalıg'ında dasturxan a'tirapına otıradı.
30 Mine, sonda son'g'ılardın' geybirewleri birinshiler, al birinshilerdin' geybirewleri son'g'ılar boladı.
31 Sol waqıtta bir neshe pariseyler kelip, İysag'a: – Bul jerden ket, Hirod Seni o'ltirmekshi, – dedi.
32 İysa olarg'a bılay dedi: – Barıp, sol tu'lkige aytın'lar: Men bu'gin ha'm erten' jinlerdi quwıp shıg'arıp, awırıwlarg'a shıpa beremen, al u'shinshi ku'ni isimdi juwmaqlayman.
33 Solay bolsa da, Men bu'gin, erten' ha'm arg'ı ku'ni O'z jolım menen ju'riwim kerek. O'ytkeni hesh bir payg'ambarg'a Erusalimnen basqa jerde o'liwge bolmaydı.
34 Oh, Erusalim, Erusalim! Payg'ambarlardı o'ltiriwshi, Qudaydın' sag'an jibergenlerin tas penen urıwshı qala! O'z sho'jelerin qanatının' astına alg'an ma'kiyen sıyaqlı, Men de senin' balaların'dı neshe ret jıynamaqshı boldım, biraq sizler qa'lemedin'ler.
35 Mine, u'yin'izdi Quday taslap ketip, ol qan'ırap qaladı. Sizlerge aytatug'ınım: «İyemizdin' atınan Keliwshi jarılqang'an!» – dep aytqanların'ızg'a deyin Meni ko'rmeysizler.

Luka 14
1 Bir dem alıs ku'ni İysa pariseylerdin' bir basshısının' u'yine awqatqa kelgende, ha'mme Onı baqlap otırdı.
2 Sonda sarsıq keselden azap shekken bir adam İysanın' aldına keldi.
3 İysa diniy mug'allimler menen pariseylerden: – Dem alıs ku'ni awırıw adamg'a shıpa beriw nızamg'a tuwrı kele me yamasa tuwrı kelmey me? – dep soradı.
4 Olar u'ndemedi. Sonda İysa sol adamg'a qolın tiygizip shıpa berdi de, qaytarıp jiberdi.
5 Son'ınan olarg'a bılay dedi: – Aran'ızdag'ı birin'izdin' balası yamasa o'gizi qudıqqa tu'sip ketse, dem alıs ku'ni bolıwına qaramastan, onı da'rriw shıg'arıp almay ma?
6 Olar İysanın' bul ga'pine juwap bere almadı.
7 Qonaqlardın' o'zlerine to'rdegi orınlardı tan'lap atırg'anın ko'rgen İysa olarg'a mınaday bir tımsal ayttı:
8 – Seni birew neke toyına shaqırg'anda, to'rdegi orıng'a otırma. Shaqırılg'anlar arasında sennen de sıylıraq birew bolıwı mu'mkin.
9 Olay etpesen', ekewin'izdi de shaqırg'an adam sag'an kelip: «Mına adamg'a ornın'dı ber» dese, sen uyalıp, esik bettegi orıng'a otırıwg'a ma'jbu'r bolasan'.
10 Sonlıqtan qonaqqa shaqırılg'anın'da, barıp esik bettegi orıng'a otır. Sonda seni qonaqqa shaqırg'an adam janın'a kelip: «Dostım, to'rge shıg'ıp otır», – deydi. Solay etsen', o'zin' menen otırg'an ha'r bir adamnın' aldında abırayg'a iye bolasan'.
11 Sebebi kim de kim o'zin joqarı tutsa, ol pa'sletiledi, al kim de kim o'zin pa's tutsa, ol joqarı boladı.
12 Son'ınan İysa O'zin shaqırg'an u'y iyesine: – Tu'ski yamasa keshki zıyapat bergenin'de dosların'dı, tuwısqanların'dı, ag'ayinlerin'di, ya bay qon'sıların'dı shaqırma. O'ytkeni olay etsen', olar da seni qonaqqa shaqırıp, sag'an qaytaradı.
13 Kerisinshe, zıyapat bergenin'de jarlı, mayıp, aqsaq ha'm soqırlardı shaqır.
14 Solay etsen', sen baxıtlı bolasan'. Sebebi olar sag'an qaytara almaydı. Biraq haq adamlar qayta tirilgende, Quday sag'an qaytaradı, – dedi.
15 İysa menen dasturxan a'tirapında otırg'anlardın' biri bul so'zlerdi esitip, Og'an: – Quday Patshalıg'ında duz tatqan adam baxıtlı, – dedi.
16 İysa og'an bılay dedi: – Bir adam u'lken zıyapat berip, ko'p qonaq shaqırıptı.
17 Awqatlanatug'ın waqıt bolg'anda: «Kelin'ler, ha'mmesi tayar boldı», – dep aytıw ushın, mira't etilgenlerge o'z xızmetshisin jiberipti.
18 Biraq ha'mmesi oylasıp qoyg'anday, sıltaw taba baslaptı. Birinshisi og'an: «Men jer satıp aldım, sonı barıp ko'riwim kerek, o'tinemen, meni keshir», – depti.
19 Al ekinshisi: «Men bes jup o'giz satıp aldım, solardı sınap ko'riwge baratırman. O'tinemen, meni keshir», – depti.
20 U'shinshisi de: «Men tap jan'a u'ylendim, sonlıqtan kele almayman», – depti.
21 Xızmetshi qaytıp kelip, bulardın' ha'mmesin xojayınına aytıp beripti. U'y iyesi ashıwlanıp, xızmetshisine: «Tez bar da, qalanın' u'lken-kishi ko'shelerin aralap, jarlı, mayıp, soqır ha'm aqsaq adamlardı bul jerge alıp kel», – dep buyırıptı.
22 Son'ınan xızmetshi: «Xojayın, buyırg'anların'ızdı orınladım, biraq ja'ne de bos orın bar», – depti.
23 Xojayın xızmetshisine: «Jollarg'a ha'm awıl soqpaqlarına barıp, adamlardı bul jerge keliwge ko'ndir. Sonda u'yim adamlarg'a tolı boladı.
24 O'ytkeni sizlerge aytatug'ınım: mira't etilgenlerdin' hesh qaysısı da menin' zıyapatımnan duz tatpaydı», – depti.
25 İysa menen birge ko'p xalıq ju'rgen edi. İysa olarg'a burılıp bılay dedi:
26 – Kim de kim Mag'an kelip, ata-anasın, hayalın, balaların, ag'a-inisin, apa-qarındasların, ha'tte, o'z o'mirin de jek ko'rmese, ol Menin' sha'kirtim bola almaydı.
27 Kim de kim o'z atanaq ag'ashın arqalap, Menin' izimnen ju'rmese, ol Menin' sha'kirtim bola almaydı.
28 Aran'ızdag'ı birin'iz minara qurmaqshı bolsa, onı pitkeriw ushın g'a'rejet jete me dep, aldın ala otırıp, esaplap shıqpay ma?
29 Olay etpese, tiykarın salıp bolıp, qurıp pitkere almay qalsa, bunı ko'rgenler onın' u'stinen ku'lip:
30 «Mına adam qurıwdı baslap, pitkere almadı», – deydi.
31 Qaysı bir patsha basqa patshag'a qarsı urısqa shıg'ajaq bolsa, o'zimnin' on mın' a'skerim menen, kiyatırg'an qarsılasımnın' jigirma mın' a'skerine qarsı tura alaman ba dep, aldın ala otırıp oylanıp almay ma?
32 Ku'shi jetpeytug'ın bolsa, sol patsha ele uzaqta bolg'anda og'an elshi jiberip, tınıshlıq pitimin jasawdı soraydı.
33 Solay etip, sizlerdin' ha'r birin'iz o'zine tiyisli ha'mme zattan waz keshpese, Menin' sha'kirtim bola almaydı.
34 Duz – jaqsı na'rse. Biraq duz o'z ku'shin joytsa, onı qalay ja'ne shorlı qılıwg'a boladı?
35 Ol jerge de, qıy bolıwg'a da jaramag'anlıqtan, sırtqa ılaqtırıp taslanadı. Qulag'ı bar jaqsılap esitip alsın!

Luka 15
1 İysanı tın'law ushın ko'p salıqshılar menen gu'nakarlar Onın' qasına jaqınlap kelgen edi.
2 Pariseyler menen diniy mug'allimler bunı ko'rip: – Ol gu'nakarlardı qabıl etip, olar menen birge awqat jeydi, – dep narazılıq bildirdi.
3 Sonda İysa olarg'a mına tımsaldı aytıp berdi:
4 – Aytayıq, aran'ızdag'ı birin'izdin' ju'z qoyı bolıp, birewin joytıp alsa, ol toqsan tog'ızın sho'l dalada qaldırıp, joytılg'an bir qoyın tappag'ansha izlep ju'rmes pe edi?
5 Tawıp alg'annan son' quwanıp ketip, onı iynine ko'terip aladı da,
6 u'yine kelip, dosları menen qon'sıların shaqırıp, olarg'a: «Menin' menen birge quwanın'lar, joytılg'an qoyımdı tawıp aldım», – deydi.
7 Sizlerge aytatug'ınım: sol sıyaqlı, ta'wbe etiwge ha'jeti joq toqsan tog'ız haq adamnan go're, ta'wbe etken bir gu'nakarg'a aspanda ko'birek quwanadı.
8 – Aytayıq, bir hayaldın' on gu'mis ten'gesi bolıp, birewin joytıp alsa, ol shıra jag'ıp, u'ydi sıpırıp, tappag'ansha muqıyatlap izlemes pe edi?
9 Tawıp alg'annan son', qurdasları menen qon'sıların shaqırıp: «Menin' menen birge quwanın'lar, joytılg'an ten'gemdi tawıp aldım», – deydi.
10 Sizlerge aytatug'ınım: Qudaydın' perishteleri de ta'wbe etken bir gu'nakar ushın usılay quwanadı.
11 İysa ja'ne bılay dedi: – Bir adamnın' eki ulı bar eken.
12 Olardın' genjetayı a'kesine: – A'ke, mal-mu'lkin'nin' mag'an tiyisli bo'legin ber, – depti. Sonda a'kesi mal-mu'lkin eki ulına bo'lip beripti.
13 Bir neshe ku'n o'tkennen son', kishi ul barı-jog'ın jıynap alıp, uzaq elge ketip qalıptı. Ol jerde buzıq jolg'a tu'sip, mal-mu'lkin jo'nsiz sarp etipti.
14 Jigit ha'mmesin sarp etip bolg'annan son', sol elde awır asharshılıq bolıp, ol joqshılıqqa ushıraptı.
15 Ol barıp, sol eldin' bir turg'ınına jallanıptı. Al ol adam jigitti dalasındag'ı shoshqalardı bag'ıwg'a jiberipti.
16 Jigit shoshqalar jeytug'ın jem menen qarnın toydırıwg'a da zar bolıptı. Biraq og'an hesh kim hesh na'rse bermepti.
17 Onın' aqılı enip: – A'kemnin' qanshama jallang'an jumısshıları nang'a toyıp ju'r, al men bul jerde ashtan o'leyin dep atırman.
18 Turıp a'keme barayın, og'an: «A'ke, men Qudayg'a ha'm sag'an qarsı gu'na isledim.
19 Endi senin' balan' dep atalıwg'a ılayıqlı emespen. Meni jallang'an jumısshıların'nın' qatarına qabıl et», – dep aytayın, – depti.
20 Solay etip, jigit a'kesine qaray jolg'a shıg'ıptı. Ol ele uzaqta kiyatırg'anda, a'kesi ulın ko'rip, bawırı eljirep ketipti. Juwırıp barıp, ulın qushaqlap su'ye baslaptı.
21 Ulı og'an: – A'ke, men Qudayg'a ha'm sag'an qarsı gu'na isledim. Endi senin' ulın' dep atalıwg'a ılayıqlı emespen, – depti.
22 Biraq a'kesi xızmetshilerine: – Tez bolın'lar, en' jaqsı kiyim a'kelip, og'an kiygizin'ler. Qolına ju'zik tag'ıp, ayag'ına ayaq kiyim berin'ler.
23 Bag'ıp semirtilgen baspaqtı a'kelip soyın'lar, iship-jep, kewil ko'tereyik.
24 Sebebi menin' bul ulım o'lgen edi – tirildi, joytılg'an edi – tabıldı, – depti. Solay etip, olar toylay baslaptı.
25 Sol waqıtta u'lken ulı atızda edi. Qaytıp kiyatırıp u'yine jaqınlag'anda, nama ha'm oyın-ku'lki seslerin esitipti.
26 Xızmetshilerinin' birewin shaqırıp alıp: – Bul ne? – dep soraptı.
27 Xızmetshi og'an: – İnin'iz qaytıp keldi, a'ken'iz onın' aman-saw qaytıp kelgeni ushın semirtilgen baspaqtı soydı, – dep juwap beripti.
28 U'lken ulı ashıwlanıp, u'yge kirgisi kelmepti. Sonda a'kesi sırtqa shıg'ıp, onnan ishke kiriwdi o'tinipti.
29 Biraq ol a'kesine bılay depti: – Mine, men sag'an neshe jıldan beri xızmet etip kiyatırman, hesh qashan senin' buyrıg'ın'a qarsı shıqqan emespen. Biraq doslarım menen waqtı xoshlıq etiwim ushın, sen mag'an bir ılaq ta bergen joqsan'.
30 Al endi bolsa, mal-mu'lkin'di buzıq hayallarg'a sarp etip kelgen mına ulın'a semirtilgen baspaqtı soyıpsan'.
31 A'kesi og'an: – Ulım! Sen ha'mme waqıt menin' menen birgesen'. Menin' barlıq mal-mu'lkim seniki-g'o.
32 Biraq bu'gin quwanıp, kewil ko'teriwimiz kerek. O'ytkeni senin' bul inin' o'lgen edi – tirildi, joytılg'an edi – tabıldı, – depti.

Luka 16
1 İysa O'z sha'kirtlerine ja'ne bılay dedi: – Bir bay adamnın' u'y basqarıwshısı bar eken. Baydın' qulag'ına: «U'yin'di basqarıwshı mal-mu'lkin'di sarp etip ju'ripti», – degen shag'ım jetipti.
2 Bay onı shaqırıp alıp: – Sen tuwralı esitip atırg'anım ne ga'p? O'z jumısın' boyınsha esap ber. Sen bunnan bılay u'y basqarıwshı bola almaysan', – depti.
3 Sonda u'y basqarıwshı o'z-o'zine: – Ne qılsam eken? Xojayınım meni jumıstan bosatıp atır. Jer qazıwg'a ku'shim jetpeydi, sadaqa sorawg'a uyalaman.
4 Basqarıwshılıqtan bosatılg'anımnan son', adamlar meni u'ylerine qabıl qılıwı ushın ne islesem eken? He, taptım, – depti de,
5 xojayınına qarızdar adamlardı birim-birim shaqırıp alıp, olardın' birinshisinen: – Xojayınımnan qansha qarızın' bar? – dep soraptı.
6 Ol: – Ju'z batpan may, – dep juwap beripti. – Til xatın'dı al da, tez otırıp, eliw batpan dep jaz, – depti basqarıwshı.
7 Son'ınan basqasınan: – Senin' qansha qarızın' bar? – dep soraptı. – Mın' qap biyday, – dep juwap beripti ol. Og'an da: – Til xatın'dı al da, segiz ju'z qap dep jaz, – depti.
8 Xojayını nahaq u'y basqarıwshını aqıllı is qılg'anı ushın maqtaptı. Sebebi bul du'nyanın' adamları o'zi sıyaqlılar arasında Nurdın' balalarınan go're aqıllıraq ha'reket qıladı.
9 Menin' sizlerge aytatug'ınım: bul du'nyanın' baylıg'ınan paydalanıp dos arttırın'lar, bul baylıq tawsılg'anda, olar sizlerdi ma'n'gilik ma'kang'a qabıl qılsın.
10 Kishkene iste isenimli bolg'an adam u'lken iste de isenimli boladı, al kishkene iste sadıq bolmag'an adam u'lken iste de sadıq bolmaydı.
11 Solay etip, eger sizler bul du'nyanın' baylıg'ına sadıq bolmasan'ız, kim sizlerge aspandag'ı haqıyqıy baylıqtı isenip tapsıradı?
12 Eger sizler basqag'a tiyisli na'rsege sadıq bolmasan'ız, kim sizlerge o'zlerin'izdikin beredi?
13 Hesh bir xızmetshi eki xojag'a xızmet ete almaydı. O'ytkeni ol birewin jek ko'rip, ekinshisin jaqsı ko'redi yamasa birewine sadıq bolıp, ekinshisine itibarsız qaraydı. Sizler ha'm Qudayg'a, ha'm baylıqqa birdey xızmet ete almaysızlar.
14 Bulardın' ha'mmesin du'nyaxor pariseyler esitip, İysanı mazaq qıldı.
15 İysa olarg'a bılay dedi: – Sizler o'zlerin'izdi adamlar aldında haq qılıp ko'rsetesizler, biraq Quday kewillerin'izdi biledi. Adamlar qımbat dep sanag'an na'rse Quday aldında jerkenishli.
16 Yaqıyag'a deyin Muxaddes Nızam ha'm payg'ambarlar da'wiri boldı. Sol waqıttan baslap, Quday Patshalıg'ı haqqında Xosh Xabar ja'riyalanıp kiyatır ha'm ha'r bir adam og'an kiriwge ku'sh salıp ju'r.
17 Biraq Muxaddes Nızamnan bir noqat jog'alg'anınan go're, aspan ha'm jerdin' joq bolıp ketiwi an'satıraq.
18 O'z hayalı menen ajırasıp, basqa hayalg'a u'ylengen ha'r bir adam neke hadallıg'ın buzg'an boladı. Ku'yewinen ajırasqan hayalg'a u'ylengen adam da neke hadallıg'ın buzg'an boladı.
19 – Qımbat bahalı sa'nli kiyimler kiyip, ha'r ku'ni u'lken zıyapatlar beretug'ın bir bay adam bolıptı.
20 Baydın' da'rwazası aldında pu'tkil denesin jara basqan Lazar atlı bir tilenshi jatadı eken.
21 Ol baydın' dasturxanınan tu'sken usaqlar menen qarnın toydırıwdı a'rman etipti. İytler de kelip, onın' jaraların jalap ketedi eken.
22 Waqtı kelgende tilenshi qaytıs bolıp, perishteler onı İbrayımnın' janına alıp barıptı. Bay adam da qaytıs bolıp, onı jerlepti.
23 Bay dozaq otında azap shegip atırıp, basın ko'terip qarag'anda, alısta İbrayımdı ha'm onın' qasındag'ı Lazardı ko'ripti.
24 Ol qattı baqırıp: «İbrayım ata, mag'an rehim ete go'r! Lazardı jiber, ol barmag'ının' ushın suwg'a basıp, menin' tilime suw tamızsın. Sebebi men bul ot ishinde qattı qıynalıp atırman», – depti.
25 Biraq İbrayım og'an: «Balam, sen o'mirin'de tek jaqsılıq ko'rgenin'di, al Lazardın' jamanlıq ko'rgenin umıtpa. Endi bolsa, ol bul jerde jubanısh tawıp, al sen qıynalıp atırsan'.
26 Bunın' u'stine, sizler menen bizlerdin' aramızg'a u'lken tun'g'ıyıq ornatılg'an. Sonlıqtan bul jerden sizlerge o'tpekshi bolg'anlar o'te almaydı ha'm ol jerden de bizlerge hesh kim o'te almaydı», – depti.
27 Sonda bay adam: «Ata, olay bolsa, sennen o'tinemen, Lazardı menin' a'kemnin' u'yine jiber.
28 O'ytkeni menin' bes ag'a-inim bar. Olar da bul azap shegetug'ın jerge tu'spewi ushın ol barıp, olardı eskertsin», – depti.
29 Biraq İbrayım og'an: «Olarda Muwsa ha'm basqa payg'ambarlardın' Jazıwları bar-g'o. Olardı tın'lasın», – depti.
30 Al bay adam: «Yaq, İbrayım ata! Biraq eger o'lgenlerdin' birewi tirilip olarg'a barsa, ta'wbe etedi», – depti.
31 Sonda İbrayım og'an: «Eger Muwsa menen payg'ambarlardı tın'lamag'anda, o'lgenlerdin' birewi tirilse de, isenbeydi», – dep juwap beripti.

Luka 17
1 İysa O'z sha'kirtlerine ja'ne bılay dedi: – Adamlardı gu'nag'a azg'ırıwshı na'rselerdin' bolıwı so'zsiz. Biraq olar kim arqalı kelse, sol adam ha'siret shegedi!
2 Ol adamnın' mına kishkenelerdin' birewin azg'ırg'anınan go're, moynına digirman tası baylanıp, ten'izge taslang'anı og'an jaqsıraq bolar edi.
3 Abaylı bolın'lar! Eger tuwısqanın' sag'an qarsı gu'na islese, og'an eskertiw jasa. Eger gu'nasın moyınlasa, onı keshir.
4 Eger ol sag'an qarsı bir ku'nnin' ishinde jeti ret gu'na islese, jeti ret te sag'an kelip: «Gu'namdı moyınlayman» dese, onı keshir.
5 Sonda elshiler İyemiz İysag'a: – İsenimimizdi arttır, – dedi.
6 İyemiz bılay dedi: – Eger isenimin'iz qıshqıl tuqımday g'ana bolsa da, bul tut ag'ashına: «Tamırın' menen qoparılıp, ten'izge otırg'ızıl», – desen'ler, ol so'zin'izdi tın'laydı.
7 Aran'ızda qaysı birin'izdin' jer aydap yamasa mal bag'ıp ju'rgen xızmetshisi daladan qaytqanda, og'an: «Tez kelip, dasturxang'a otır», – deydi?
8 Kerisinshe, og'an: «Menin' keshki awqatımdı tayarla, belin'di buwıp, iship-jep bolg'anımsha, mag'an xızmet et. Son'ınan o'zin' iship jeysen'», – dep aytpay ma?
9 Buyırg'anın orınlag'anı ushın xızmetshisine minnetdarshılıq bildirer me eken?
10 Sol sıyaqlı sizler de o'zlerin'izge buyırılg'annın' ha'mmesin orınlag'annan son': «Bizler arzımaytug'ın qullarmız, tek wazıypamızdı g'ana orınladıq», – den'ler.
11 İysa Erusalimge baratırıp, Samariya ha'm Galila u'lkeleri arasındag'ı shegara jerler arqalı ju'rdi.
12 Ol bir awılg'a kirip kiyatırg'anda maqaw kesel bolg'an on adam gezlesti. Olar uzaqta turıp,
13 qattı dawıslap: – Ustazımız İysa, bizlerge rehim et! – dedi.
14 İysa olardı ko'rip: – Barıp, o'zlerin'izdi ruwxaniylerge ko'rsetin'ler, – dedi. Olar ketip baratırg'anda maqaw keselden jazılıp ketti.
15 Olardın' ishindegi birewi o'zinin' shıpa tapqanın ko'rip, ba'lent dawıs penen Qudaydı alg'ıslap, qaytıp keldi de,
16 İysanın' ayag'ına jıg'ılıp, Og'an minnetdarshılıq bildirdi. Bul adam samariyalı edi.
17 Sonda İysa: – Shıpa tapqan on adam emes pe edi? Qalg'an tog'ızı qayaqta?
18 Qudayg'a alg'ıs aytıw ushın, mına shet elliden basqa hesh kim qaytıp kelmedi me? – dedi.
19 Son' og'an: – Ornın'nan tur da, kete ber, isenimin' seni qutqardı, – dedi.
20 Pariseyler Quday Patshalıg'ının' qashan keletug'ının sorag'anda, İysa olarg'a bılay dep juwap berdi: – Quday Patshalıg'ı ko'zge ko'rinip kelmeydi.
21 «Mine, bul jerde» yamasa «A'ne, ana jerde» dep te aytpaydı. Sebebi Quday Patshalıg'ı sizlerdin' ishin'izde, – dedi.
22 Son' İysa sha'kirtlerine bılay dedi: – Adam Ulının' ku'nlerinin' birin bolsa da ko'riwdi an'saytug'ın waqıtların'ız keledi. Biraq, ko're almaysızlar.
23 Sizlerge: «A'ne, Ol ana jerde» yamasa «Mine, Ol bul jerde» dese, barman'lar, olardın' izlerine ermen'ler.
24 O'ytkeni shaqmaq shag'ıp, aspandı bir shetinen ekinshi shetine deyin jarqıratıp jibergendey, Adam Ulı da O'z ku'ninde solay payda boladı.
25 Biraq da'slep Ol ko'p azap shegip, bul a'wlad ta'repinen qabıllanbawı tiyis.
26 Nuxtın' zamanında qalay bolg'an bolsa, Adam Ulının' ku'nlerinde de solay boladı.
27 Nux kemege mingen ku'nge deyin adamlar iship jedi, u'ylendi, turmısqa shıqtı. Son'ınan suw tasqını basıp, ha'mmeni nabıt qıldı.
28 Luttın' zamanında da sonday boldı: adamlar iship jedi, sawda-satıq isledi, egin ekti, jay saldı.
29 Biraq, Lut Sodom qalasınan shıqqan ku'ni aspannan ot ha'm ku'kirt jawıp, ha'mmeni nabıt qıldı.
30 Adam Ulı payda bolatug'ın ku'ni de tap sonday boladı.
31 Sol ku'ni tamnın' to'besinde bolg'an adamnın' zatları u'yinde qalsa, olardı alayın dep to'menge tu'spesin. Kim de kim atızda bolsa, u'yine qaytpasın.
32 Luttın' hayalın eske tu'sirin'ler!
33 Kim de kim o'z janın saqlamaqshı bolsa, ol onı nabıt qıladı, al kim de kim o'z janın nabıt qılsa, ol onı saqlaydı.
34 Sizlerge aytatug'ınım: sol tu'ni bir to'sekte jatırg'an eki adamnın' birewi alınadı, ekinshisi qaldırıladı.
35 Birge digirman tartqan eki hayaldın' birewi alınadı, ekinshisi qaldırıladı.
37 Sonda sha'kirtleri İysadan: – İyem, bul waqıyalar qay jerde boladı, – dep soradı. İysa olarg'a: – O'lik qay jerde bolsa, quzg'ınlar da sol jerge jıynaladı, – dedi.

Luka 18
1 İysa sha'kirtlerine ba'rqulla duwa etip, u'mit u'zbew kerekligin bildiriw ushın bir tımsal aytıp berdi.
2 Ol bılay dedi: – Bir qalada Qudaydan da qorqpaytug'ın, adamlardan da uyalmaytug'ın bir qazı bolıptı.
3 Sol qalada bir jesir hayal da turadı eken. Hayal og'an qayta-qayta kelip: «Menin' huqıqımdı dawlasımnan qorg'an'», – dep o'tine beredi eken.
4 Biraq qazı ko'p waqıtqa deyin bunı islegisi kelmepti. Son'ınan o'z o'zine: «Men Qudaydan da qorqpayman, adamlardan da uyalmayman.
5 Biraq, mına jesir hayal mag'an tınıshlıq bermey atırg'anı ushın onın' huqıqın qorg'ay qoyayın. Bolmasa, ol qayta-qayta kelip, menin' mazamdı alar», – depti.
6 İyemiz İysa so'zin dawam etip bılay dedi: – A'dilsiz qazının' so'zlerine qulaq salın'lar.
7 Quday O'zine ku'ni-tu'ni jalbarınıp atırg'an, O'zi tan'lap alg'an adamlardın' huqıqın qorg'amay ma? Olardı ko'p ku'ttirip qoya ma?
8 Sizlerge aytatug'ınım: ko'p keshikpey olardın' huqıqın qorg'aydı. Biraq Adam Ulı kelgende, jer ju'zinde isenim tabar ma eken?
9 O'zlerinin' haqlıg'ına isenip, basqalardı kemsitetug'ın ayırım adamlarg'a İysa mına tımsaldı da aytıp berdi:
10 – Eki adam duwa etiw ushın İbadatxanag'a kiripti. Olardın' birewi parisey, ekinshisi salıqshı eken.
11 Parisey turıp alıp mınaday dep duwa etipti: «O, Qudayım! Men basqa adamlarday tonawshı, nahaq, neke hadallıg'ın buzıwshı yamasa, ha'tte, mına salıqshı sıyaqlı bolmag'anım ushın, Sag'an shu'kirlik etemen.
12 Ha'ptesine eki ma'rte oraza tutaman. Barlıq tapqan tabısımnın' onnan birin beremen».
13 Al salıqshı alısta turıp, ko'zin aspang'a ko'teriwge de batılı barmay, qattı o'kinip: «O, Qudayım! Mendey gu'nakarg'a rehim et!» – depti.
14 Sizlerge aytatug'ınım: parisey emes, al usı adam aqlanıp u'yine qaytıptı. Sebebi o'zin joqarı tutqan ha'r bir adam pa'sletiledi, al o'zin pa's tutqan adam joqarı boladı.
15 Qolın tiygizsin dep, adamlar İysag'a bo'beklerin alıp keldi. Sha'kirtleri bunı ko'rip, olarg'a keyidi.
16 Biraq İysa olardı qasına shaqırıp alıp, sha'kirtlerine: – Balalardın' Mag'an keliwine ruxsat berin'ler, olarg'a tosqınlıq jasaman'lar. O'ytkeni Quday Patshalıg'ı usındaylardiki.
17 Sizlerge shının aytaman: kim de kim Quday Patshalıg'ın kishkene bala sıyaqlı qabıl etpese, ol og'an kire almaydı, – dedi.
18 Bir basshı İysadan: – İygilikli Ustaz! Ma'n'gilik o'mirdi alıwım ushın ne islewim kerek? – dep soradı.
19 İysa og'an: – Sen nege Meni iygilikli dep atap atırsan'? Jalg'ız Qudaydan basqa hesh kim iygilikli emes.
20 Onın' buyrıqların bilesen'-g'o: «Neke hadallıg'ın buzba, adam o'ltirme, urlıq isleme, jalg'an gu'walıq berme, ata-anan'dı hu'rmetle», – dedi.
21 Biraq ol: – Bulardın' ha'mmesin men bala waqtımnan beri orınlap kiyatırman, – dedi.
22 Bunı esitken İysa og'an: – Sag'an ja'ne bir na'rse jetispeydi. Barlıq mal-mu'lkin'di satıp, aqshasın jarlılarg'a u'lestirip ber. Sonda senin' g'a'ziynen' aspanda boladı. Son'ınan kelip, Menin' izime er, – dedi.
23 Basshı bunı esitip, qattı qapa boldı. Sebebi ol ju'da' bay edi.
24 İysa onın' qapa bolg'anın ko'rip: – Baylıg'ı barlardın' Quday Patshalıg'ına kiriwi qanday qıyın!
25 Bay adamnın' Quday Patshalıg'ına kiriwinen go're, tu'yege iynenin' ko'zinen o'tiw an'satıraq, – dedi.
26 Bunı esitkenler: – Olay bolsa, kim qutqarıla aladı? – dep soradı.
27 – Adamlardın' qolınan kelmegen na'rse Qudaydın' qolınan keledi, – dedi İysa.
28 Sonda Petr: – Minekey, bizler ha'mme na'rsemizdi taslap, Senin' izin'e erdik, – dedi.
29 İysa sha'kirtlerine: – Sizlerge shının aytaman: Quday Patshalıg'ı ushın ya u'yin, ya hayalın, ya tuwısqanların, ya ata-anasın, ya balaların qaldırıp ketken ha'r bir adam
30 bul du'nyada neshe ese artıg'ı menen aladı ha'm keleshekte ma'n'gilik o'mirge iye boladı, – dedi.
31 İysa on eki sha'kirtin qasına shaqırıp alıp, olarg'a bılay dedi: – Minekey, bizler endi Erusalimge qaray ko'terilip baratırmız. Sol jerde payg'ambarlardın' Adam Ulı tuwralı jazg'anlarının' ha'mmesi orınlanadı.
32 Ol basqa millet adamlarına uslap beriledi. Olar Onın' u'stinen ku'ledi, masqaralaydı, betine tu'kiredi
33 ha'm qamshılap sabap, o'ltiredi. Al Ol u'shinshi ku'ni qayta tiriledi.
34 Biraq sha'kirtleri bul so'zlerden hesh na'rse tu'sinbedi. Bul so'zler olarg'a jasırın bolıp, aytılg'anlardın' ma'nisin an'lamadı.
35 İysa Erixo qalasına jaqınlag'anda, joldın' shetinde tilenshilik etip, bir soqır adam otır edi.
36 Qasınan adamlardın' o'tip baratırg'anın esitken ol: – Ne bolıp atır? – dep soradı.
37 – Nasıralı İysa o'tip baratır, – desti adamlar og'an.
38 Sonda ol: – Dawıttın' Urpag'ı İysa! Mag'an rehim ete go'r! – dep baqırıp jiberdi.
39 Aldında ketip baratırg'anlar u'nin shıg'armawdı aytıp, og'an keyidi. Biraq ol onnan da beter qattı baqırıp: – Dawıttın' Urpag'ı! Mag'an rehim ete go'r! – dedi.
40 Sonda İysa toqtap, soqır adamdı qasına alıp keliwdi buyırdı. Soqır adam jaqınlag'anda, İysa onnan:
41 – Sen ushın ne islewimdi qa'leysen'? – dep soradı. – İyem, ko'zlerim ko'retug'ın bolsın, – dedi ol.
42 İysa og'an: – Ko'zlerin' ko'retug'ın bolsın, isenimin' seni qutqardı, – dedi.
43 Sol waqıtta-aq soqır adamnın' ko'zleri ko're basladı ha'm Qudaydı alg'ıslap, İysanın' izine erdi. Bunı ko'rgen pu'tkil xalıq ta Qudaydı maqtadı.

Luka 19
1 İysa Erixo qalasına kirip, onın' ishinen o'tti.
2 Sol jerde Zaqay atlı bir adam bar edi. O'zi salıqshılardın' baslıg'ı bolıp, bay adam edi.
3 Ol İysanın' qanday ekenligin ko'riwge umtılatug'ın edi. Biraq adamlar ko'p bolg'anlıqtan, ko're almadı. O'ytkeni onın' boyı pa's edi.
4 İysanı ko'riw ushın ol alg'a qaray juwırıp, jabayı a'njir teregine shıg'ıp aldı. Sebebi İysa usı jerden o'tiwi kerek edi.
5 İysa sol jerge kelgende joqarıg'a qarap, og'an: – Zaqay, tezirek to'men tu's! Bu'gin senin' u'yin'de qalıwım kerek, – dedi.
6 Ol tezlik penen to'men tu'sip, İysanı quwanısh penen qabıl aldı.
7 Bunı ko'rgenlerdin' ha'mmesi: – Ol gu'nakar adamnın' u'yine qonaqqa bardı, – dep narazılıq bildire basladı.
8 Biraq Zaqay ornınan turıp, İyemizge: – İyem, mal-mu'lkimnin' yarımın jarlılarg'a beremen. Eger kimnin' haqın jegen bolsam, to'rt ese artıg'ı menen qaytarıp beremen, – dedi.
9 Sonda İysa: – Bu'gin bul u'yge qutqarılıw keldi. O'ytkeni bul adam da İbrayımnın' urpag'ı-g'o.
10 Sebebi Adam Ulı adasqanlardı tawıp, qutqarıw ushın keldi, – dedi.
11 Bulardı tın'lap otırg'anlarg'a İysa tımsal menen so'zin dawam etti. O'ytkeni Ol Erusalimge jaqınlasıp qalg'anlıqtan, olar: «Quday Patshalıg'ı jaqın arada keledi», – dep oylag'an edi.
12 Sonlıqtan İysa bılay dedi: – Bir aqsu'yek adam o'zine patshalıq biyligin alıp qaytıw ushın, uzaq elge ketpekshi bolıptı.
13 Ol o'zinin' on xızmetshisin shaqırıp alıp: «Men qaytıp kelemen degenshe, bul aqshanı aylanısqa jiberin'ler», – dep, olarg'a on mina beripti.
14 Biraq og'an qaraslı puqaralar onı jek ko'retug'ın edi. Sonlıqtan onın' izinen wa'killerin jiberip: «Onın' bizlerdin' u'stimizden patsha bolıwın qa'lemeymiz», – dep aytıp qalıptı.
15 Biraq ol patsha bolıp qaytıp kelgende, o'zi bergen aqshalar menen kim qansha arttırg'anın biliw ushın xızmetshilerin o'zine shaqırtıptı.
16 Birinshisi kelip: «Xojayın! Senin' bir minan' ja'ne on mina arttırdı», – depti.
17 Xojayını og'an: «Ba'rekella, jaqsı xızmetshim! Kishkene iste isenimli bolg'anın' ushın, sen on qala u'stinen basqarıwg'a biylik alasan'», – depti.
18 Ekinshisi kelip: «Xojayın, senin' bir minan' ja'ne bes mina arttırdı», – depti.
19 Xojayını og'an da: «Sen bes qalanın' u'stinen basqarıwshı bolasan'», – depti.
20 Son'ınan basqası da kelip: «Xojayın! Mine, senin' minan'. Men onı bet oramalg'a tu'yip saqladım.
21 Men sennen qorqtım. Sebebi sen qoymag'an jerin'nen alıp, ekpegen jerin'nen oratug'ın qatal adamsan'», – depti.
22 Xojayını og'an: «Ha'y, jaman xızmetshi! Seni o'z awzın'nan shıqqan so'zlerin' menen ayıplayman. Menin' qoymag'an jerden alatug'ın, ekpegen jerden oratug'ın qatal adam ekenimdi biledi ekensen',
23 nege endi aqshamdı aylanısqa berip jibermedin'? Sonda men qaytıp kelgenimde, onı paydası menen qaytarıp alar edim-g'o», – depti.
24 Son' qasında turg'anlarg'a qarap: «Onnan minanı alın' da, on minası barg'a berin'ler», – depti.
25 «Xojayın, onın' on minası bar-g'o», – desipti olar.
26 Sizlerge aytatug'ınım: kimde bar bolsa, og'an ja'ne de mol etip beriledi, al kimde joq bolsa, onın' barı da tartıp alınadı.
27 Endi u'stilerinen patsha bolıwımdı qa'lemegen dushpanlarımdı bul jerge alıp kelin' de, ko'zimnin' aldında o'ltirin'ler, – depti patsha.
28 Usılardı aytıp bolg'annan keyin İysa jol baslap, Erusalimge qaray ju'rdi.
29 Ol Za'ytu'n dep atalatug'ın tawdın' etegindegi Betfage ha'm Betaniya degen awıllarg'a kelgende eki sha'kirtin jumsap,
30 olarg'a bılay dedi: – Qarsı aldın'ızdag'ı awılg'a barın'lar. Og'an kirgenin'izde, ele hesh kim minbegen, baylap qoyılg'an gu'rreni tabasızlar. Onı sheship, alıp kelin'ler.
31 Eger birew: «Onı nege sheship atırsızlar?» – dep sorasa, «Ol İyemizge kerek», – dep aytın'lar.
32 Jiberilgenler barıp, İysanın' o'zlerine aytqanların anıq taptı.
33 Olar gu'rreni sheship atırg'anda, onın' iyeleri: – Gu'rreni nege sheship atırsızlar? – dep soradı.
34 Olar: – Ol İyemizge kerek, – dep juwap berdi.
35 Olar gu'rreni İysag'a alıp keldi. Onın' u'stine o'zlerinin' shapanların salıp, og'an İysanı mindirdi.
36 İysa baratırg'anda, adamlar jolg'a shapanların to'sedi.
37 İysa Za'ytu'n tawınan to'men tu'setug'ın jerge jaqınlag'anda, Onın' barlıq sha'kirtlerinin' toparı o'zleri ko'rgen barlıq ka'ramatları ushın quwanıshlı tu'rde ba'lent dawıs penen Qudayg'a maqtawlar ayta basladı:
38 «İyemizdin' atınan keliwshi Patsha jarılqang'an! Aspanda tınıshlıq, en' joqarıdag'ı Qudayg'a alg'ıs bolsın!»
39 Xalıq arasında turg'an geybir pariseyler İysag'a: – Ustaz, sha'kirtlerin'e tıyım sal, – dedi.
40 İysa olarg'a: – Sizlerge aytatug'ınım: eger olar u'ndemey qalsa, taslar baqıradı, – dedi.
41 İysa Erusalimge jaqınlag'anda onı ko'rip jılap jiberdi de:
42 – Oh, hesh bolmasa usı ku'nin'de tınıshlıg'ın'a neler kerek ekenin bilsen' edi! Biraq bul ha'zir senin' ko'zlerin'nen jasırılg'an.
43 Dushpanların' bekinisler jasap, seni qorshap, ja'n-jaqtan qısatug'ın ku'nler basın'a tu'sedi.
44 Olar seni ha'm senin' ishin'degi balaların'dı jer menen jeksen qıladı. Sende tas u'stinde tas qaldırmaydı. O'ytkeni sen Qudaydın' sag'an kelgen waqtın bilmedin', – dedi.
45 Son'ınan İysa İbadatxanag'a kirip, ol jerden satıwshılardı quwıp shıg'ara basladı.
46 Olarg'a: – «Menin' u'yim duwa etetug'ın u'y boladı», – dep Muxaddes Jazıwda aytılg'an, al sizler onı qaraqshılardın' uyasına aylandırdın'lar! – dedi.
47 İysa ha'r ku'ni İbadatxanada ta'lim beretug'ın edi. Bas ruwxaniyler, diniy mug'allimler ha'm xalıq basshıları Onı joq qılıwdın' jolın izledi.
48 Biraq bunın' ilajın taba almadı, sebebi pu'tkil xalıq İysanın' so'zlerin jan-ta'ni menen tın'laytug'ın edi.

Luka 20
1 Ku'nlerdin' birinde İysa xalıqqa İbadatxanada ta'lim berip, olarg'a Xosh Xabardı ja'riyalap turg'anda, Onın' qasına bas ruwxaniyler ha'm diniy mug'allimler aqsaqallar menen birge kelip,
2 Onnan: – Bizlerge aytshı, bul islerdi qanday biylik penen islep ju'rsen' ha'm bunday biylikti Sag'an kim berdi? – dep soradı.
3 İysa juwap qaytarıp: – Men de sizlerden bir na'rseni sorayın. Aytın'larshı:
4 Yaqıyanın' shomıldırıwı aspannan boldı ma yamasa adamlardan ba? – dedi.
5 Olar o'z ara oylasıp: – Eger «aspannan» desek, Ol bizlerge: «Onda nege sizler og'an isenbedin'ler», – dep aytar.
6 Al eger «adamlardan» desek, pu'tkil xalıq bizlerge tas atar, o'ytkeni olar Yaqıyanın' payg'ambar ekenine isenedi, – desti.
7 Sonlıqtan olar İysag'a: – Qayaqtan ekenin bilmeymiz, – dep juwap berdi.
8 Sonda İysa olarg'a: – Men de sizlerge bul islerdi qanday biylik penen isleytug'ınımdı aytpayman, – dedi.
9 Son'ınan İysa xalıqqa mına tımsaldı aytıp berdi: – Bir adam ju'zim bag'ın otırg'ızıptı ha'm onı diyxanlarg'a ijarag'a berip, o'zi uzaq waqıtqa alıs jerge ketip qalıptı.
10 Terim ma'wsimi kelgende, bag'dın' jemisinen tiyisli u'lesin alıw ushın, ol diyxanlarg'a o'zinin' bir xızmetshisin jiberipti. Biraq diyxanlar onı urıp, qurı qol qaytarıptı.
11 Ol basqa xızmetshisin jibergende, onı da urıp, masqaralap, qurı qol qaytarıptı.
12 U'shinshisin jumsag'anda, onı da jaradar etip, quwıp jiberipti.
13 Sonda ju'zim bag'ının' iyesi: «Ne qılsam eken? Su'yikli ulımdı jibereyin. Mu'mkin, onı hu'rmet eter», – depti.
14 Biraq diyxanlar onı ko'rip, o'z ara oylasıp: «Bul miyrasxor-g'o. Ju'rin'ler, onı o'ltireyik, sonda miyras mu'lki bizlerge qaladı», – desipti de,
15 onı ju'zim bag'ınan sırtqa shıg'arıp, o'ltiripti. Endi ju'zim bag'ının' iyesi olarg'a ne isleydi?
16 Ol kelip, sol diyxanlardı joq qıladı da, ju'zim bag'ın basqalarg'a beredi. Bunı esitkenler: – Quday saqlasın! – desti.
17 Biraq İysa ko'zlerin olarg'a tigip: – Olay bolsa, Muxaddes Jazıwdag'ı: «Qurılısshılar kereksiz dep taslag'an tas, U'ydin' mu'yeshinin' tiykarg'ı tası boldı», – degen so'zler neni an'latadı?
18 Sol tasqa tu'sken ha'r bir adamnın' shıl-pa'rshesi shıg'adı. Tas kimnin' u'stine tu'sse, sonı jenship taslaydı, – dedi.
19 İysanın' bul tımsaldı o'zlerine tiygizip aytıp atırg'anın tu'singen diniy mug'allimler menen bas ruwxaniyler Onı sol waqıtta-aq qolg'a alıwg'a tırıstı, biraq xalıqtan qorqtı.
20 Olar İysanı dıqqat penen an'lıy basladı. İysanı so'zinen tutıp, Onı ha'kimnin' biyligine ha'm hu'kimine tapsırıw ushın, Og'an o'zlerin haq niyetli qılıp ko'rsetetug'ın jansızlardı jiberdi.
21 Jansızlar İysadan: – Ustaz, bizler Senin' haqıyqattı aytıp ta'lim berip atırg'anın'dı bilemiz. Hesh kimnin' bet-ju'zine qaramay, Qudaydın' jolın durıs u'yretip otırsan'.
22 Aytshı, bizlerdin' Rim patshası-Qaysarg'a salıq to'lewimiz durıs pa yamasa nadurıs pa? – dep soradı.
23 Biraq İysa olardın' hiylesin tu'sinip, olarg'a:
24 – Mag'an bir dinar ko'rsetin'ler. Bunda kimnin' su'wreti bar ha'm kimnin' atı jazılg'an? – dedi. Olar: – Qaysardın', – dep juwap berdi.
25 Sonda İysa: – Olay bolsa, Qaysardın' haqın Qaysarg'a, Qudaydın' haqın Qudayg'a berin'ler, – dedi.
26 Solay etip, olar İysanı xalıq aldında aytqan birde bir so'zinen tuta almadı. Onın' juwaplarına tan' qalısıp, lal bolıp qaldı.
27 Qayta tiriliw joq dewshi saddukeylerdin' ayırımları İysag'a kelip, Onnan:
28 – Ustaz, Muwsa bizlerge: «Eger birewdin' ag'ası balasız o'lip hayalın qaldırsa, inisi onın' hayalın alıp, o'z ag'asının' urpag'ın dawam ettirsin», – dep jazıp qaldırg'an.
29 Jeti ag'ayinli bar edi: birinshisi u'ylenip, balasız o'ldi.
30 Ekinshisi de,
31 u'shinshisi de sol hayaldı aldı. Hayaldı jetewinin' ha'mmesi de alıp, bala qaldırmay o'lip ketti.
32 En' son'ında hayaldın' o'zi de qaytıs boldı.
33 Al qayta tiriliwde ol jetewinin' ishinde qaysısının' hayalı boladı? Ol jetewine de hayal bolg'an edi-g'o, – dep soradı.
34 İysa juwap berip bılay dedi: – Bul du'nyanın' adamları u'ylenedi ha'm turmısqa shıg'adı.
35 Al kelesi du'nyag'a ha'm o'limnen qayta tiriliwge ılayıqlı bolg'anlar u'ylenbeydi de, turmısqa da shıqpaydı.
36 Olar perishteler sıyaqlı bolg'anlıqtan, endi o'lmeydi. O'limnen qayta tirilgenlikten, Qudaydın' balaları boladı.
37 Muwsa da o'lgenlerdin' qayta tiriletug'ının janıp turg'an puta haqqında ayatta ko'rsetken edi. Ol sol jerde Jaratqan İyemizdi: «İbrayımnın' Qudayı, Isaqtın' Qudayı, Yaqıptın' Qudayı» dep atag'an.
38 Quday o'lilerdin' emes, al tirilerdin' Qudayı. Sebebi Og'an tiyisli adamlardın' ha'mmesi tiri.
39 Diniy mug'allimlerdin' geybirewleri: – Ustaz, Sen durıs ayttın', – dedi.
40 Og'an ja'ne soraw beriwge hesh kimnin' batılı barmadı.
41 İysa olarg'a bılay dedi: – Nege Masixtı Dawıttın' Urpag'ı desedi?
42 Dawıttın' o'zi Zaburda: «İyem menin' İyeme ayttı:
43 „Dushpanların'dı ayag'ın'nın' astına bastırmag'anımsha, Menin' on' jag'ımda otır!“» – degen-g'o.
44 Solay etip, Dawıt Onı «İyem» dep atag'an bolsa, Ol qalayınsha onın' Urpag'ı boladı?
45 Pu'tkil xalıq tın'lap turg'anda, İysa O'z sha'kirtlerine:
46 – Diniy mug'allimlerden saq bolın'lar! Olar uzın kiyim kiyiwdi, bazar maydanlarında o'zlerine sa'lem beriliwin, ma'jilisxanalarda sıylı orında, zıyapatlarda to'rde otırıwdı jaqsı ko'redi.
47 Olar jesir hayallardın' u'ylerin jalmap jutıp, ko'zge ko'riniw ushın uzın duwa etedi. Bunday adamlar en' awır jaza aladı, – dedi.

Luka 21
1 İysa na'zer salıp, İbadatxananın' sadaqa qutısına Qudayg'a arnalg'an sıyların salıp atırg'an baylardı ko'rdi.
2 Ol bir g'a'rip jesir hayaldın' da eki tiyin salg'anın ko'rip:
3 – Sizlerge haqıyqatın aytaman: bul jarlı jesir hayal ha'mmeden ko'p saldı.
4 O'ytkeni bulardın' ha'mmesi o'z baylıqlarınan awısqanın saldı. Al bul hayal jarlı bolsa da, ku'n ko'risine kerekli barlıq aqshasın saldı, – dedi.
5 Geybirewler İbadatxananın' sulıw taslar ha'm Qudayg'a arnalg'an sıylar menen bezetilgenin aytıp turg'anda, İysa:
6 – Sizler usı jerde ko'rip turg'anların'ızdan tas u'stinde tas qalmay, ha'mmesi qıyratılatug'ın ku'nler keledi, – dedi.
7 Olar İysadan: – Ustaz, bular qashan boladı? Bulardın' bolatug'ının aldın ala qanday belgi bildiredi? – dep soradı.
8 İysa olarg'a: – Aldanıwdan saq bolın'lar! Sebebi ko'pler Menin' atım menen kelip: «Men – Masixpan» yamasa «Waqıt jaqın» deydi. Olardın' izlerine ermen'ler.
9 Urıslar ha'm ko'terilisler haqqında esitkenin'izde, qorqpan'lar. O'ytkeni da'slep usılar bolıwı tiyis. Biraq aqırı da'rhal kelmeydi, – dedi.
10 Son'ınan İysa olarg'a bılay dedi: – Millet milletke qarsı, patshalıq patshalıqqa qarsı ko'teriledi.
11 Ku'shli jer silkiniwler, ko'p jerlerde asharshılıqlar ha'm qırg'ınlar boladı. Aspannan qorqınıshlı qubılıslar ha'm ullı ka'ramatlı belgiler ju'z beredi.
12 Biraq bulardın' ha'mmesinen burın adamlar sizlerdi uslap alıp quwg'ın qıladı, ma'jilisxanalarg'a tapsırıp, qamaqqa saladı. Menin' atım ushın sizlerdi patshalar menen ha'kimlerdin' aldına alıp baradı.
13 Sonda sizlerge Men tuwralı gu'walıq beriwge mu'mkinshilik tuwıladı.
14 Sonlıqtan o'zlerin'izdi qalay qorg'awdı aldın ala oylamawdı kewillerin'izge tu'yip alın'lar.
15 Sebebi Men sizlerge sonday sheshenlik penen danalıq beremen, sizlerge qarsı shıqqanlardın' hesh qaysısı da qarsı so'yley de, so'zlerin'izdi biykarlay da almay qaladı.
16 Ha'tte, ata-ana, ag'a-ini, ag'ayin-tuwg'an ha'm dosların'ız da sizlerge satqınlıq isleydi. Al geybirewlerin'izdi o'ltiredi.
17 Menin' atım sebepli, sizlerdi ha'mme jek ko'redi.
18 Biraq basların'ızdag'ı bir tal shash ta nabıt bolmaydı.
19 Sabırlıq penen o'z janın'ızdı qutqarasızlar.
20 – Erusalimdi a'skerlerdin' qorshap alg'anın ko'rgenin'izde, onın' wayran bolatug'ın waqtının' jaqınlag'anın bilin'ler.
21 Sonda Yahudiyadag'ılar tawlarg'a qashsın. Qalanın' ishindegiler tez sırtqa shıqsın, a'tiraptag'ılar qalag'a kirmesin.
22 O'ytkeni sol ku'nler Muxaddes Jazıwda aytılg'anlardın' ha'mmesi orınlanatug'ın jaza ku'nleri boladı.
23 Sol ku'nleri ju'kli ha'm emiziwli hayallarg'a qanday qıyın boladı! Sebebi jer ju'zinde u'lken apatshılıq bolıp, bul xalıq Qudaydın' g'a'zebine ushıraydı.
24 Olar qılısh ju'zinen o'tkerilip, barlıq ellerge tutqın etilip alıp ketiledi. Basqa milletlerdin' da'wranı tamam bolmag'ansha, Erusalim olar ta'repinen ayaq astı qılınadı.
25 – Quyash, ay ha'm juldızlarda ka'ramatlı belgiler payda boladı. Jer ju'zinde xalıqlar ten'izdin' shuwlap tolqınlang'anınan u'mitsizlikke tu'sip albıraydı.
26 Adamlar du'nyag'a kiyatırg'an apatshılıqtı ku'tip, qorqıwdan ha'lsizlenedi. O'ytkeni aspan ku'shleri silkinedi.
27 Sonda adamlar Adam Ulının' ullı qu'diret ha'm saltanat penen bultta kiyatırg'anın ko'redi.
28 Bul waqıyalar bola baslag'anda turıp, basların'ızdı ko'terin'ler. Sebebi qutqarılıwın'ız jaqın.
29 İysa olarg'a mına tımsaldı aytıp berdi: – A'njir ag'ashına ha'm basqa barlıq tereklerge qaran'lar.
30 Olardın' japıraq shıg'ara baslag'anın ko'rgenin'izde, jazdın' jaqınlag'anın o'zlerin'iz bilesizler.
31 Sol sıyaqlı, sizler bul waqıyalardın' bolıp atırg'anın ko'rgenin'izde, Quday Patshalıg'ının' jaqın ekenin bilin'ler.
32 Sizlerge shının aytıp turman: bul a'wlad joq bolıp ketpesinen burın bulardın' ha'mmesi boladı.
33 Aspan ha'm jer joyıladı, biraq Menin' so'zlerim hesh joyılmaydı.
34 Saq bolın'lar! Shag'al ma'slik qılıp, ma's bolıp, turmıs ta'shiwishleri astında ju'reklerin'izdi awır ju'k baspasın. Ja'ne sol ku'n sizlerge tor sıyaqlı tosattan tu'spesin.
35 O'ytkeni sol ku'n pu'tkil jer ju'zinde jasawshılardın' basına tu'sedi.
36 Sol sebepten bolajaq bul islerden qutılıp, Adam Ulı aldında tura alıw ushın ha'mme waqıt sergek bolıp, duwa etin'ler.
37 İysa ku'ndiz İbadatxanada ta'lim berip, al tu'nlerin bolsa qaladan shıg'ıp, Za'ytu'n tawında o'tkizetug'ın edi.
38 Tan' atıwdan pu'tkil xalıq İysanı tın'law ushın İbadatxanag'a keletug'ın edi.

Luka 22
1 Qutqarılıw bayramı dep atalatug'ın Ashıtqısız nan bayramı jaqınlap qalg'an edi.
2 Bas ruwxaniyler ha'm diniy mug'allimler xalıqtan qorqqanlıqtan, İysanı jasırın tu'rde o'ltiriwdin' jolın izledi.
3 Sonda on eki elshinin' biri – İsqariot dep atalg'an Yahudanın' ishine shaytan kirip aldı.
4 Yahuda barıp, bas ruwxaniyler ha'm İbadatxananın' bas qarawılları menen İysanı olarg'a qalay uslap beriwdi oylastı.
5 Olar quwanısıp, og'an aqsha beriwge kelisim berdi.
6 Yahuda wa'de berip, İysanı olarg'a xalıq joq jerde uslap beriw ushın qolaylı payıt izledi.
7 Qutqarılıw bayramının' qozısı shalınıwı kerek bolg'an Ashıtqısız nan bayramı jetip keldi.
8 İysa Petr menen Yuxandı jiberip: – Barın'lar, bizler ushın Qutqarılıw bayramının' asın tayarlan'lar, – dedi.
9 Olar: – Qay jerde tayarlawımızdı qa'leysen'? – dep soradı.
10 İysa olarg'a bılay dedi: – Qalag'a kirgenin'izde, gu'ze menen suw ko'terip kiyatırg'an adamg'a gezlesesiz. Onın' izine erip, ol kirgen u'yge kirin'ler
11 ha'm u'ydin' iyesine: «Ustazımız: „Sha'kirtlerim menen birge bayram asın jeytug'ın bo'lmem qa'ne?“ – dep sennen sorap atır», – den'ler.
12 Ol sizlerge to'sekler to'selgen joqarıdag'ı u'lken bo'lmeni ko'rsetedi. Sol jerde tayarlan'lar.
13 Olar barıp, İysanın' aytqanlarının' ha'mmesin tawıp, bayram asın tayarladı.
14 Awqatlanatug'ın waqıt bolg'anda, İysa elshileri menen birge dasturxan a'tirapına otırdı.
15 Olarg'a: – Azap shekpesimnen burın bul bayram asın sizler menen birge jewdi qattı qa'legen edim.
16 Sizlerge aytatug'ınım: bul Quday Patshalıg'ında orınlanbag'ansha, Men bul astı endi jemeymen, – dedi.
17 Son'ınan İysa qolına keseni alıp, shu'kirlik etti de: – Bunı alıp, o'z ara bo'lisip ishin'ler.
18 Sebebi Menin' sizlerge aytatug'ınım: Quday Patshalıg'ı kelmegenshe, Men endi ju'zim ishimliginen ishpeymen, – dedi.
19 Son' nandı alıp, Qudayg'a shu'kirlik etti ha'm onı sındırıp, olarg'a berdi de: – Bul – sizler ushın beriletug'ın Menin' denem. Meni eslep turıw ushın bunı islen'ler, – dedi.
20 Sol sıyaqlı, keshki awqattan son' keseni alıp: – Bul – Menin' sizler ushın to'giletug'ın qanım menen bekitiletug'ın Jan'a Kelisim.
21 Biraq qaran'lar, Meni satatug'ın adamnın' qolı Menin' qolım menen birge dasturxanda.
22 Adam Ulı Quday aldın ala belgilegendey baratır. Biraq Og'an satqınlıq qılıwshı ha'siret shegedi! – dedi.
23 Sha'kirtler bir-birinen: – Bul isti isleytug'ın qaysısımız? – dep soray basladı.
24 Sha'kirtler arasında qaysısının' en' ullı bolıp esaplanıwı kerek ekeni haqqında bir tartıs ta payda boldı.
25 İysa olarg'a bılay dedi: – Milletlerdin' patshaları o'z xalıqları u'stinen u'stemlik etedi, olarg'a biylik etiwshiler «xalıqtın' qayırqomları» dep ataladı.
26 Biraq sizler bunday bolman'lar. Kerisinshe, aran'ızda en' u'lken bolg'an en' kishidey bolsın, basshı da xızmetshidey bolsın.
27 Qaysı biri ullı: dasturxan basında otırg'an ba yamasa xızmet etip turg'an ba? Dasturxan basında otırg'an emes pe? Biraq Men sizlerdin' aran'ızda xızmetshideymen.
28 Sınawdan o'tken waqtımda sizler Menin' menen birge boldın'lar.
29 A'kem Mag'an patshalıq biyligin bergeni sıyaqlı, Men de sizlerge patshalıq biyligin beremen.
30 Solay etip, sizler Menin' Patshalıg'ımnın' dasturxanı a'tirapında iship jeysizler, taxtlarda otırıp, İzraildın' on eki urıwın hu'kim etesizler.
31 İysa Petrge: – Simon, Simon! Adamlardın' biydaydı kepshik penen jelpigeni sıyaqlı, shaytan sizlerdi sınaw ushın ruxsat sorag'an edi.
32 Biraq Men isenimin' tawsılmasın dep, sen ushın duwa ettim. Sen Mag'an qaytıp kelgenin'de, tuwısqanların'nın' isenimin bekkemle, – dedi.
33 Simon İysag'a: – İyem! Senin' menen birge qamaqqa da, o'limge de barıwg'a tayarman, – dedi.
34 Biraq İysa og'an: – Petr, sag'an aytatug'ınım: bu'gin qoraz shaqırmastan burın sen Meni tanımayman dep, Mennen u'sh ret tanasan', – dedi.
35 Son' İysa sha'kirtlerine: – Men sizlerdi shıjlansız, dorbasız, ayaq kiyimsiz jibergenimde, ne na'rseden kemshilik ko'rdin'ler? – dedi. – Hesh na'rseden, – dep juwap berdi olar.
36 Sonda İysa olarg'a: – Al endi kimnin' shıjlanı bolsa, onı alıp ju'rsin. Ja'ne dorbasın da alsın. Kimnin' qılıshı bolmasa, kiyimin satıp, qılısh alsın.
37 O'ytkeni sizlerge aytatug'ınım: Muxaddes Jazıwdag'ı: «Ol jınayatshılarg'a qosıp sanaldı», – degen ayat Mende a'melge asıwı kerek. Awa, Men tuwralı jazılg'anlar orınlanıp atır, – dedi.
38 – İyem! Qara, bul jerde eki qılısh bar, – dedi olar. – Sol jetedi, – dedi İysa.
39 İysa shıg'ıp, O'z a'deti boyınsha Za'ytu'n tawına ketti. Sha'kirtleri de Onın' izine erdi.
40 Sol jerge kelgende, İysa olarg'a: – Azg'ırılmawın'ız ushın duwa etin'ler, – dedi.
41 O'zi olardan tas ılaqtırım jerdey awlag'ıraq barıp, dizerlep otırdı da, bılay dep duwa etti:
42 – O, A'kem, eger Sen qa'lesen', bul azap kesesin Mennen o'tkizip jiber. Biraq Menin' emes, Senin' qa'legenin' bolsın.
43 Sonda aspannan bir perishte İysag'a ko'rinip, Og'an ku'sh berdi.
44 Ol azap shegip atırıp, ja'ne de ku'shlirek duwa etti. Onın' teri jerge tamg'an qan tamshıları sıyaqlı edi.
45 İysa duwa etip bolıp, ornınan turdı da, sha'kirtlerinin' qasına keldi. Olardın' qayg'ıdan sharshap, uyıqlap atırg'anın ko'rdi.
46 Olarg'a: – Nege uyıqlap atırsızlar? Turın'lar, azg'ırılmawın'ız ushın duwa etin'ler, – dedi.
47 İysa ele so'ylep turg'anda, bir topar adamlar payda boldı. Olardın' aldında on eki sha'kirtinin' biri Yahuda kiyatır edi. Ol İysanı su'yiw ushın Og'an jaqınlastı.
48 İysa og'an: – Yahuda! Sen Adam Ulın su'yip turıp, Og'an satqınlıq isleysen' be? – dedi.
49 İysanın' qasındag'ılar ne bolajag'ın sezip: – İyem, qılıshtı iske salayıq pa? – dedi.
50 Olardın' birewi bas ruwxaniydin' qulının' on' qulag'ın shawıp tasladı.
51 Biraq İysa: – Toqtatın'lar, jeter endi! – dep quldın' qulag'ına qolın tiygizip, jazıp jiberdi.
52 Son' İysa O'zin uslawg'a kelgen bas ruwxaniylerge, İbadatxananın' bas qarawıllarına ha'm aqsaqallarg'a bılay dedi: – Meni uslaw ushın jınayatshıg'a qarsı shıqqanday bolıp, qılısh ha'm shoqmar alıp keldin'ler me?
53 Men ha'r ku'ni sizler menen birge İbadatxanada bolg'anımda, Mag'an qarsı qol ko'termedin'ler. Biraq endi zaman siziki, ha'zir qaran'g'ılıq u'stemlik etetug'ın waqıt.
54 Olar İysanı uslap, bas ruwxaniydin' u'yine alıp bardı. Al Petr uzaqtan erip keldi.
55 Ha'wlinin' ortasına ot jag'ıp, ha'mmesi birge otırg'anda, Petr de olardın' arasında otırg'an edi.
56 Bir shorı qız Petrdin' ottın' qasında otırg'anın ko'rip, og'an tigilip qaradı da: – Bul adam da Onın' menen birge edi, – dedi.
57 Biraq Petr qızg'a: – Yaq, qarındasım, men Onı tanımayman, – dep İysadan tandı.
58 Birazdan keyin basqa birew de Petrdi ko'rip: – Sen de solardın' birisen', – dedi. Biraq Petr og'an: – Yaq, ag'a, men olardan emespen, – dedi.
59 Bir saattay o'tkennen son', tag'ı birew: – Rasında da, mına adam Onın' menen birge bolg'an, sebebi ol galilalı-g'o, – dedi bekkem isenim menen.
60 Biraq Petr og'an da: – Ag'a, senin' ne aytıp turg'anın'dı tu'sinbeymen, – dedi. Tap sol waqıtta, ol so'ylep turg'anda, qoraz shaqırdı.
61 İyemiz İysa burılıp, Petrge qaradı. Sonda Petr İyemizdin': «Bu'gin qoraz shaqırmastan burın sen Mennen u'sh ret tanasan'», – degen so'zin esine tu'sirdi.
62 Sırtqa shıg'ıp ketip, o'kirip jıladı.
63 İysanı uslap turg'an adamlar Onı masqaralap ura basladı.
64 Onın' ko'zlerin baylap, Onnan: – Wa'liylik etip ayt, Seni kim urdı? – dep soradı.
65 Og'an ja'ne basqa da ko'p jaman so'zler ayttı.
66 Tan' atqannan keyin, xalıq aqsaqalları, yag'nıy bas ruwxaniyler menen diniy mug'allimler birge jıynalıp ma'sla'ha'tlesti de, İysanı o'zlerinin' joqarg'ı ken'esine apardı.
67 Onnan: – Bizlerge ayt, Sen Masixpısan'? – dep soradı. İysa olarg'a: – Men sizlerge aytsam da, isenbeysizler.
68 Sizlerge soraw bersem de, juwap bermeysizler.
69 Biraq endigiden bılay, Adam Ulı qu'diretli Qudaydın' on' jag'ında otıradı, – dedi.
70 Sonda ha'mmesi: – Demek, Sen Qudaydın' Ulımısan'? – dep soradı. İysa olarg'a: – Menin' Sol ekenimdi o'zlerin'iz ayttın'ız, – dep juwap berdi.
71 Sonda olar: – Bizlerge ja'ne qanday gu'walıq kerek? O'z awzınan esittik-g'o, – desti.

Luka 23
1 Sonda jıynalg'anlardın' ha'mmesi orınlarınan turıp, İysanı Pilatqa alıp bardı da,
2 Onı bılay dep ayıplay basladı: – Bizler bul Adamnın' xalqımızdı joldan azg'ırıp ju'rgenin anıqladıq. Ol Rim patshası-Qaysarg'a salıq to'lewge qarsı shıg'ıp, O'zin Masixpan, yag'nıy Patshaman dep ataydı.
3 Pilat İysadan: – Sen Yahudiylerdin' Patshasımısan'? – dep soradı. İysa og'an: – Sol ekenimdi o'zin' ayttın', – dep juwap berdi.
4 Pilat bas ruwxaniyler menen xalıqqa: – Men bul Adamnan hesh bir ayıp tappay turman, – dedi.
5 Biraq olar aytqanınan qaytpay: – Ol Galila u'lkesinen baslap, ha'tte, usı jerge deyin pu'tkil Yahudiyada O'z ta'liymatın tarqatıp, xalıqqa qozg'alan' salıp ju'r, – desti.
6 Pilat bunı esitkende: – Bul Adam galilalı ma? – dep soradı.
7 İysanın' Hirodqa qaraslı u'lkeden ekenin bilgende, Pilat Onı Hirodqa jiberdi. Sol ku'nleri Hirodtın' o'zi de Erusalimde edi.
8 Hirod İysanı ko'rgende qattı quwandı. O'ytkeni Ol tuwralı ko'p esitkenlikten, Onı burınnan ko'rgisi keletug'ın ha'm bir ka'ramat ko'rseter dep u'mitlenetug'ın edi.
9 Ol İysag'a ko'p sorawlar berdi, biraq İysa hesh juwap bermedi.
10 Al bas ruwxaniyler menen diniy mug'allimler sol jerde turıp, İysanı qattı ayıpladı.
11 Hirod ta o'z a'skerleri menen birge Onı kemsitip masqaraladı da, Og'an patshanın' lipasın kiygizip, Pilatqa qaytarıp jiberdi.
12 Bul waqıyadan burın bir-birine dushpan bolıp kelgen Hirod penen Pilat sol ku'ni dos bolıp qaldı.
13 Pilat bas ruwxaniylerdi, basshılardı ha'm xalıqtı shaqırtıp alıp,
14 olarg'a: – Sizler mag'an bul Adamdı xalıqtı joldan azg'ırıp ju'r dep, alıp keldin'ler. Mine, men sizlerdin' ko'z aldın'ızda Onı tergesem de, sizlerdin' qoyg'an ayıpların'ızdın' birewin de Onnan tappadım.
15 Hirod ta hesh na'rse tappay, Onı bizlerge qaytarıp jiberdi. Ko'rip turg'anın'ızday, Ol o'lim jazasına ılayıq hesh na'rse islemegen.
16 Sonlıqtan Onı jazalap, bosatıp jiberemen, – dedi.
18 Biraq xalıqtın' ha'mmesi bir awızdan: – Bul Adamdı joq qıl! Bizlerge Barabanı bosatıp ber! – dep baqırıstı.
19 Baraba qalada ju'z bergen qozg'alan'g'a qatnasıp, adam o'ltirgeni ushın qamalg'an edi.
20 Pilat İysanı bosatıp jibermekshi bolıp, olarg'a qarata ja'ne so'yledi.
21 Biraq olar: – Onı atanaq ag'ashqa shegelet! Shegelet! – dep baqırıstı.
22 Pilat u'shinshi ret olarg'a: – Ol qanday jamanlıq isledi, aqırı? Men Onnan o'limge ılayıqlı hesh ayıp tappadım. Solay eken, Onı jazalap, bosatıp jibereyin, – dedi.
23 Biraq olar dawıslarının' barınsha baqırıwdı dawam etip, İysanı atanaq ag'ashqa shegeletiwdi talap qıldı ha'm aqırında o'z degenlerine eristi.
24 Solay etip, Pilat olardın' talapların orınlawg'a qarar etti.
25 Olardın' sorag'an adamın, qozg'alan' ko'tergeni ha'm adam o'ltirgeni ushın qamaqta otırg'an adamdı bosatıp, İysanı olardın' erkine tapsırdı.
26 A'skerler İysanı alıp baratırg'anda, awıldan kiyatırg'an Simon degen kireneli bir adamdı uslap alıp, og'an atanaq ag'ashtı arqalatıp, İysanın' izinen ju'riwge ma'jbu'rledi.
27 İysanın' izine ju'da' ko'p xalıq erip ju'rdi. Arasında Ol ushın zarlap jılasqan hayallar da bar edi.
28 İysa olarg'a burılıp bılay dedi: – Erusalim qızları! Men ushın jılaman'lar. Biraq o'zlerin'iz ha'm balaların'ız ushın jılan'lar.
29 Sebebi: «Na'silsiz hayallar, hesh qashan tuwmag'an qursaqlar ha'm bala emizbegen ko'kirekler baxıtlı!» – dep aytatug'ın ku'nler keledi.
30 Sonda tawlarg'a: «U'stimizge qulan'lar!», to'beshiklerge: «Bizlerdi bastırın'lar!» – desedi.
31 O'ytkeni jap-jasıl ag'ashqa usılay islese, quwrag'an ag'ashqa ne qıladı eken?
32 İysa menen birge eki jınayatshını da o'limge alıp bardı.
33 «Bas su'yegi» degen jerge kelgende, olar İysanı eki jınayatshı menen birge atanaq ag'ashqa shegeledi. Jınayatshılardın' birewi Onın' on' ta'repinde, ekinshisi shep ta'repinde edi.
34 İysa: – A'ke, olardı keshire go'r! Olar ne islep atırg'anın bilmeydi, – dedi. A'skerler shek taslasıp, İysanın' kiyimlerin bo'listi.
35 Xalıq sol jerde qarap turdı. Al basshılar İysanın' u'stinen ku'lip: – Ol basqalardı qutqarg'an edi-g'o. Eger Ol Qudaydın' jibergen Masixı, Qudaydın' Tan'lag'anı bolsa, O'zin O'zi qutqarsın, – dedi.
36 A'skerler de Og'an jaqınlasıp, Onı masqaraladı ha'm sirke suwın berip:
37 – Eger Sen Yahudiylerdin' Patshası bolsan', O'zin'di O'zin' qutqar, – desti.
38 İysanın' bas betinde: «BUL – YaHUDİYLERDİЊ PATShASI» degen jazıw bar edi.
39 Atanaq ag'ashqa shegelengen jınayatshılardın' biri: – Sen Masix emessen' be? Qa'ne, onda O'zin'di de, bizlerdi de qutqar, – dep mazaq etti.
40 Al ekinshisi og'an keyip: – O'zin' de birdey jazag'a hu'kim etilip turıp, Qudaydan qorqpaysan' ba?
41 Bizler islerimizge ılayıq a'dil jaza aldıq. Al Ol hesh qanday jamanlıq qılg'an joq-g'o, – dedi.
42 Son' İysag'a: – İysa, O'z Patshalıg'ın'a kelgenin'de, meni esin'e al! – dedi.
43 İysa og'an: – Sag'an shının aytaman: sen bu'gin Menin' menen birge ja'nnette bolasan', – dedi.
44 -
45 Tu'ski saat on ekiler shamasında ku'n jaqtısın tu'sirmey, saat u'shlerge deyin pu'tkil jerdi qaran'g'ılıq qaplap turdı. İbadatxanadag'ı Muxaddesxananın' perdesi ortasınan ekige bo'linip, jırtılıp ketti.
46 İysa ba'lent dawıs penen baqırıp: – A'ke! Ruwxımdı Senin' qolın'a tapsıraman, – dedi. Usını aytıp boldı da, jan tapsırdı.
47 Bolg'an waqıyalardı ko'rgen ju'zbası Qudaydı alg'ıslap: – Haqıyqattan da, bul haq Adam eken, – dedi.
48 Tamashag'a jıynalg'an pu'tkil xalıq bolg'an waqıyalardı ko'rip, ju'rek-bawırları ezilip, izlerine qayttı.
49 Biraq İysanı bilgenlerdin' ha'mmesi ha'm Galiladan Onın' izine erip kelgen hayallar bularg'a uzaqtan qarap turdı.
50 -
51 Ken'estin' qararı menen isinde qatnaspag'an, ken'es ag'zası bolg'an Yusup atlı jaqsı ha'm haq bir adam bar edi. Ol Yahudiyanın' Arimatiya qalasınan bolıp, Quday Patshalıg'ın ku'tip ju'rgen edi.
52 Yusup Pilatqa barıp, İysanın' denesin soradı.
53 Onı atanaq ag'ashtan tu'sirip alıp, kepinlik tawarg'a oradı ha'm ele hesh kim qoyılmag'an jartasta oyılg'an bir qa'birge qoydı.
54 Bul yahudiylerdin' tayarlıq ku'ni bolıp, dem alıs ku'ni kirip kiyatırg'an edi.
55 İysa menen birge Galiladan kelgen hayallar da Yusupke erip barıp, qa'birdi ha'm İysanın' denesinin' qalay qoyılg'anın ko'rdi.
56 Olar u'ylerine qaytıp kelip, xosh iyisli maylar ha'm a'tirler tayarlap qoydı. Al dem alıs ku'ni Qudaydın' buyrıg'ı boyınsha dem aldı.

Luka 24
1 Ha'ptenin' birinshi ku'ni, yag'nıy ekshembi ku'ni tan' sa'ha'rde hayallar tayarlap qoyg'an xosh iyisli mayların alıp, qa'birge keldi.
2 Olar qa'birdin' awzındag'ı tastın' domalatıp alıp taslang'anın ko'rdi.
3 Biraq ishke kirgende, İyemiz İysanın' denesin taba almadı.
4 Olar bug'an tan' qalısıp turg'anda, tosattan jarqırag'an kiyim kiygen eki adam payda boldı.
5 Hayallardın' hu'reyleri ushıp, basların jerge iygende, eki adam olarg'a bılay dedi: – Tirini o'lilerdin' arasınan nege izleysizler?
6 Ol bul jerde joq, Ol qayta tirildi! Galilada bolg'anında, Onın' sizlerge ne aytqanın eslerin'izge tu'sirin'ler.
7 Ol sizlerge: «Adam Ulı gu'nakar adamlardın' qolına uslap beriledi, atanaq ag'ashqa shegelenedi ha'm u'shinshi ku'ni qayta tiriledi», – degen edi-g'o.
8 Sonda olar İysanın' so'zlerin eslerine tu'sirdi.
9 Qa'birden qaytıp barg'an hayallar bulardın' ha'mmesin on bir elshige ha'm basqa barlıq adamlarg'a xabarladı.
10 Bul xabardı elshilerge jetkizgenler magdalalı Ma'riyam, Yuxanna, Yaqıptın' anası Ma'riyam ha'm olar menen birge ju'rgen basqa hayallar edi.
11 Biraq bul so'zler elshilerge bos ga'p bolıp ko'rinip, olar hayallarg'a isenbedi.
12 Al Petr ornınan turıp, qa'bir ta'repke qaray juwırıp ketti. Ol ishke en'keyip qarag'anda, tek jatırg'an kepinlikti g'ana ko'rdi. Bolg'an waqıyag'a tan' qalıp, izine qayttı.
13 Tap sol ku'ni sha'kirtlerdin' ekewi Erusalimnen on eki shaqırımday qashıqlıqtag'ı Emmaus dep atalatug'ın bir awılg'a baratırıp,
14 bolg'an usı waqıyalar haqqında o'z ara so'ylesti.
15 Olar o'z ara so'ylesip, pikir alısıp baratırg'anda, İysanın' O'zi olarg'a jaqınlap, qatar ju'rdi.
16 Biraq olardın' ko'zleri baylang'anday bolıp, Onı tanımadı.
17 İysa olardan: – Sizler o'z ara neler haqqında so'ylesip baratırsızlar? – dep soradı. Olar qapalı pishinde toqtap qaldı.
18 Arasındag'ı Kleopa atlı birewi Og'an: – Erusalimde bolsan' da, usı ku'nlerde sol jerde ju'z bergen waqıyalardan hesh xabarı joq, jalg'ız Sen shıg'arsan', – dedi.
19 İysa olardan: – Qanday waqıyalardan? – dep soradı. Olar juwap berip: – Nasıralı İysa haqqında waqıyalar da. Ol Qudaydın' ha'm pu'tkil xalıqtın' aldında isinde de, so'zinde de qu'diretli bolg'an payg'ambar edi.
20 Bas ruwxaniylerimiz benen basshılarımız Onı o'lim jazasına ha'm atanaq ag'ashqa shegelewge tapsırdı.
21 Al bizler Onı İzraildı qutqaradı dep, u'mit etken edik. Mine, bul waqıyalardın' bolg'anına bu'gin u'sh ku'n boldı.
22 Bunın' u'stine, aramızdag'ı hayallardın' geybirewleri bizlerdi tan' qaldırdı. Olar erte tan'da qa'birge barıp,
23 Onın' denesin tappay keldi. Qaytıp kelip, İysanın' tiri ekenin bildirgen perishtelerdi ko'rgenin aytıp berdi.
24 Ja'ne bizlerdin' ishimizdegi ayırımlar qa'birge barıp, anıq hayallardın' aytqanınday ekenin ko'ripti. Biraq İysanın' O'zin ko'rmepti, – desti.
25 İysa olarg'a bılay dedi: – Ha'y, aqılsızlar! Payg'ambarlardın' aytqanlarının' ha'mmesine shın ju'rekten isenbeytug'ınlar!
26 Masix usı azaplardı shegip, O'z saltanatına kiriwi kerek emes pe edi?
27 Son'ınan Muwsanın' ha'm barlıq payg'ambarlardın' Jazıwlarınan baslap, Muxaddes Jazıwlardın' ha'mmesinde O'zi haqqında aytılg'anlardı olarg'a tu'sindirip berdi.
28 Olar o'zleri baratırg'an awılg'a jaqınlag'anda, İysa O'zin jolın dawam etetug'ın qılıp ko'rsetti.
29 Biraq olar: – Bizler menen birge qal, ku'n batıwg'a shamalasıp, kesh bolajaq, – dep Onnan o'tindi. Solay etip, İysa olar menen birge qalıw ushın awılg'a kirdi.
30 Olar menen dasturxan basında otırg'anda İysa nandı alıp, Qudayg'a shu'kirlik etti ha'm sındırıp, olarg'a berdi.
31 Sonda g'ana olardın' ko'zleri ashılıp, Onı tanıdı. Biraq İysa ko'zden g'ayıp boldı.
32 Olar bir-birine: – Ol jolda bizler menen so'ylesip, Muxaddes Jazıwlardı tu'sindirgende, ju'reklerimiz quwanıshqa tolmag'an ba edi? – dedi.
33 Da'rriw orınlarınan turıp, Erusalimge qaytıp keldi. On bir elshini ha'm olar menen birge jıynalg'anlardı taptı.
34 Jıynalg'anlar: – İyemiz haqıyqattan qayta tirilip, Simong'a ko'rinipti, – desti.
35 Sonda eki sha'kirt te joldag'ı waqıyalardı ha'm İysa nandı sındırg'anda, Onı qalay tanıp qalg'anın aytıp berdi.
36 Olar usını aytısıp turg'anda, İysanın' O'zi olardın' ortasında payda bolıp: – Tınıshlıq sizlerge yar bolsın! – dedi.
37 Biraq sha'kirtler a'rwaq ko'rip turmız dep oylap, tan' qalısıp, qattı qorqıstı.
38 İysa olarg'a: – Nege hayran qalıp tursızlar? Nege kewillerin'izge bunday gu'manlı oylar keledi?
39 Menin' qollarıma ha'm ayaqlarıma qaran'lar. Bul Menin' O'zimmen. Mag'an qol tiygizip ko'rin'ler. A'rwaqta et penen su'yek bolmaydı, biraq ko'rip turg'anın'ızday, Mende bar, – dedi.
40 Usını aytıp, olarg'a qolların ha'm ayaqların ko'rsetti.
41 Al sha'kirtleri quwanısıp ha'm an'-tan' bolısıp, ele isenbey turg'anda, İysa olardan: – Bul jerde jeytug'ın bir na'rsen'iz bar ma? – dep soradı.
42 Olar Og'an pisirilgen balıqtın' bir bo'legin berdi.
43 İysa onı alıp, olardın' ko'z aldında jedi.
44 Sonda İysa olarg'a bılay dedi: – Sizler menen birge bolg'anımda, Men tuwralı Muwsanın' Nızamında, payg'ambarlardın' Jazıwlarında ha'm Zaburda jazılg'anlardın' ha'mmesi orınlanıwı tiyis, dep aytqan edim.
45 Keyin Muxaddes Jazıwlardı tu'siniw ushın olardın' zeyinlerin ashtı
46 ha'm olarg'a ja'ne: – Bılay dep jazılg'an: «Masix azap shegip, u'shinshi ku'ni o'limnen qayta tiriledi.
47 Erusalimnen baslap, ha'mme xalıqlarg'a Onın' atı menen gu'nalarının' keshiriliwi ushın, ta'wbege shaqırıwdı ja'riyalaw tiyis».
48 Al sizler bulardın' gu'wasısızlar.
49 Mine, Men A'kemnin' wa'de etkenin sizlerge jiberemen. Biraq sizler joqarıdan bul qu'diretti alg'ang'a deyin usı qalada qalın'lar, – dedi.
50 Son'ınan İysa sha'kirtlerin qaladan sırtqa, Betaniyag'a deyin apardı. Qolların ko'terip, olarg'a pa'tiyasın berdi.
51 Pa'tiyasın berip turg'anda olardan uzaqlasıp, aspang'a alındı.
52 Sha'kirtler İysag'a tabınıp, u'lken quwanısh penen Erusalimge qaytıp keldi.
53 Qudaydı alg'ıslap, ha'mme waqıt İbadatxanada boldı.

Yuxan 1
1 En' basta So'z bar edi. So'z Quday menen birge edi. So'z Quday edi.
2 En' bastan-aq Ol Quday menen birge edi.
3 Ha'mme na'rse Ol arqalı jaratıldı. Olsız hesh na'rse jaratılg'an emes.
4 Onda o'mir bar edi. O'mir adamlardın' nurı edi.
5 Nur qaran'g'ılıqta jarqıraydı, qaran'g'ılıq onı jen'e almadı.
6 Quday ta'repinen jiberilgen Yaqıya atlı bir adam bar edi.
7 Ol nur haqqında gu'walıq beriwge ha'm ha'mme ol arqalı iseniwi ushın keldi.
8 Onın' o'zi nur emes edi, biraq ol nur haqqında gu'walıq beriwge jiberilgen edi.
9 Ha'mme adamdı jaqtı qılatug'ın haqıyqıy nur du'nyag'a keldi.
10 So'z du'nyada edi. Du'nya Ol arqalı jaratılg'an edi, biraq du'nya Onı tanımadı.
11 O'z jerine keldi, biraq O'z xalqı Onı qabıl etpedi.
12 Biraq Ol O'zin qabıl etkenlerge, atına isengenlerdin' ha'mmesine Qudaydın' balaları bolıw huqıqın berdi.
13 Olar qannan da, denenin' qa'lewinen de, ya adamnın' qa'lewinen de emes, al Qudaydan tuwıldı.
14 So'z adam bolıp aramızda jasadı. Bizler Onın' ullılıg'ın, A'keden kelgen, miyrim ha'm haqıyqatqa tolı bolg'an jalg'ız Uldın' ullılıg'ın ko'rdik.
15 Yaqıya Ol haqqında ba'lent dawıs penen gu'walıq berip bılay dedi: – «Menin' izimnen Keliwshi mennen ullı. Sebebi Ol mennen burın bar edi», – dep aytqan Adamım – Usı.
16 Onın' tolılıg'ınan ha'mmemiz miyrim u'stine miyrim aldıq.
17 O'ytkeni Muxaddes Nızam Muwsa arqalı berilgen edi, biraq miyrim ha'm haqıyqat İysa Masix arqalı keldi.
18 Hesh kim hesh qashan Qudaydı ko'rgen emes. Biraq Onı A'kenin' qushag'ındag'ı O'zi Quday bolg'an jalg'ız Ul tanıttı.
19 Yahudiy basshıları Erusalimnen ruwxaniyler menen lebiylilerdi jiberip, Yaqıyadan: «Sen kimsen'?» dep sorag'anda, onın' gu'walıg'ı mınaday boldı.
20 Ol ta'n aldı, tanbadı. «Men Masix emespen», – dep ashıq moyınladı.
21 Olar ja'ne Yaqıyadan: – Onday bolsa, sen kimsen'? İliyassan' ba? – dep soradı. – Ol emespen, – dedi Yaqıya. – Sen sol payg'ambarmısan'? – dep soradı olar. – Yaq, – dep juwap berdi ol.
22 Sonda olar Yaqıyag'a: – Kimsen', ayt, bizlerdi jibergenlerge bir juwap bereyik. O'zin' haqqında ne deysen'? – dedi.
23 Yaqıya: – İyshaya payg'ambardın' aytqanınday: «İyemizdin' jolın du'zetin'ler», – dep sho'lde baqırg'an dawıspan, – dedi.
24 -
25 Pariseylerden jiberilgenler Yaqıyadan: – Eger sen Masix, İliyas, ya sol payg'ambar bolmasan', sonda nege adamlardı shomıldırıp ju'rsen'? – dep soradı.
26 Yaqıya olarg'a bılay dep juwap berdi: – Men suw menen shomıldıraman, biraq aran'ızda sizler tanımaytug'ın Birew turıptı.
27 Mennen son' kiyatırg'an Adam – Usı. Men Onın' ayaq kiyiminin' bawın sheshiwge de ılayıqlı emespen.
28 Bulardın' ha'mmesi İordan da'ryasının' arg'ı jag'asındag'ı Betaniyada, Yaqıyanın' shomıldırıp ju'rgen jerinde boldı.
29 Erten'ine Yaqıya o'zine qaray kiyatırg'an İysanı ko'rgende bılay dedi: – Mine, Bul – du'nyanın' gu'nasın O'zine alatug'ın Qudaydın' Qozısı!
30 «Mennen keyin bir Adam kiyatır. Ol mennen ullı. Sebebi Ol mennen burın bar edi», – dep aytqanım Usı.
31 Menin' o'zim Onı bilmeytug'ın edim, biraq İzraildın' Onı tanıwı ushın men suw menen shomıldırıwg'a keldim.
32 Yaqıya gu'walıq berip ja'ne bılay dedi: – Muxaddes Ruwxtın' kepter sıyaqlı aspannan tu'sip, Onın' u'stinde turg'anın ko'rdim.
33 Men Onı bilmeytug'ın edim. Biraq, meni suw menen shomıldırıw ushın jibergen Quday mag'an: «Muxaddes Ruwxtın' tu'sip, kimnin' u'stinde turg'anın ko'rsen', Muxaddes Ruwx penen shomıldıratug'ın Sol», – degen edi.
34 Men bunı ko'rip: «Bul – Qudaydın' Ulı» dep gu'walıq berdim.
35 Erten'ine Yaqıya ja'ne sha'kirtlerinin' ekewi menen birge turg'an edi.
36 Ol o'tip baratırg'an İysanı ko'rip: – Mine, Qudaydın' Qozısı! – dedi.
37 Eki sha'kirt onın' bul so'zlerin esitip, İysanın' izine erdi.
38 İysa artına burılıp, izinen kiyatırg'anlardı ko'rgende, olardan: – Ne izlep ju'rsizler? – dep soradı. – Qay jerde jasaysan', Ra'bbi? – dedi olar. (Ra'bbi – «ustaz» degendi bildiredi.)
39 – Kelip ko'rin'ler, – dedi İysa. Olar barıp, İysanın' qay jerde jasaytug'ının ko'rdi ha'm sol ku'ni Onın' menen qaldı. Saat to'rtler shamasında edi.
40 Yaqıyanın' so'zlerin esitip, İysanın' izine ergen eki adamnın' biri Simon Petrdin' tuwısqanı Andrey edi.
41 Andrey da'slep o'z tuwısqanı Simondı izlep tawıp, og'an: – Bizler Masixtı taptıq, – dedi. (Masix – Quday wa'de etken Qutqarıwshı.)
42 Andrey onı İysag'a alıp keldi. İysa og'an qarap: – Sen Yunus ulı Simonsan'. Sen Kifa dep atalasan', – dedi. (Kifa – Petr, yag'nıy «tas» degendi an'latadı.)
43 Kelesi ku'ni İysa Galilag'a barmaqshı boldı. Filipti tawıp, og'an: – İzime er, – dedi.
44 Filip te Andrey menen Petr sıyaqlı Betsayda qalasınan edi.
45 Filip Natanieldi tawıp, og'an: – Bizler Muwsa Muxaddes Nızamda, payg'ambarlar da Jazıwlarında jazg'an Adamdı, Yusuptın' Ulı, Nasıralı İysanı taptıq, – dedi.
46 Nataniel og'an: – Nasıradan jaqsı na'rse shıg'ar ma edi? – dedi. – Kelip ko'r, – dedi Filip.
47 İysa Natanieldin' O'zine jaqınlasıp kiyatırg'anın ko'rip, ol haqqında bılay dedi: – Mine, ishinde hiylesi joq, nag'ız izraillı.
48 Nataniel İysadan: – Meni qayaqtan tanıysan'? – dep soradı. – Filip seni shaqırmastan burın, seni a'njir ag'ashının' astında ko'rdim, – dep juwap berdi İysa.
49 Nataniel İysag'a: – Ustaz, Sen Qudaydın' Ulısan', Sen İzraildın' Patshasısan'! – dedi.
50 İysa og'an: – Seni a'njir ag'ashının' astında ko'rgenimdi aytqanım ushın isenip atırsan' ba? Bulardan da ullı islerdi ko'resen'! – dedi.
51 İysa ja'ne: – Sizlerge shının, haqıyqatın aytaman: aspan ashılg'anın, Qudaydın' perishtelerinin' Adam Ulının' joqarısında minip-tu'skenlerin ko'resizler, – dedi.

Yuxan 2
1 Eki ku'n o'tkennen son', Galilanın' Kana qalasında u'yleniw toyı boldı. İysanın' anası sol jerde edi.
2 İysa menen sha'kirtleri de toyg'a mira't etilgen edi.
3 Sharap tawsılg'anda, İysanın' anası Og'an: – Olardın' sharabı tawsıldı, – dedi.
4 İysa og'an: – Apa, bul Menin' jumısım emes. Menin' waqtım ele kelgen joq, – dedi.
5 İysanın' anası xızmetshilerge: – Ol sizlerge ne dese de, sonı islen'ler, – dedi.
6 Sol jerde diniy a'det boyınsha yahudiyler tazalanıw ushın qollanatug'ın, ha'r qaysısı shama menen ju'z litr alatug'ın altı tas gu'ze bar edi.
7 İysa xızmetshilerge: – Gu'zelerdi suwg'a toltırın'lar, – dedi. Olar gu'zelerdi awzına deyin toltırdı.
8 Sonda İysa xızmetshilerge: – Endi bunnan alıp, toy basqarıwshıg'a aparın'lar, – dedi. Olar alıp bardı.
9 Toy basqarıwshı sharapqa aylang'an suwdı tatıp ko'rdi. Onın' qayaqtan kelgenin bilmedi, tek alıp kelgen xızmetshiler g'ana biletug'ın edi. Toy basqarıwshı ku'yewdi shaqırıp:
10 – Ha'r bir adam aldın jaqsı sharaptı, adamlar ma's bolg'annan son' pa'siregin beredi. Biraq sen jaqsı sharaptı ha'zirge deyin saqlapsan'-g'o, – dedi.
11 İysa bul birinshi ka'ramatın Galilanın' Kana qalasında islep, O'z ullılıg'ın ko'rsetti. Sha'kirtleri de Og'an isendi.
12 Bunnan keyin İysa anası, tuwısqanları ha'm sha'kirtleri menen Kaparnahum qalasına keldi ha'm ol jerde bir neshe ku'n qaldı.
13 Yahudiylerdin' Qutqarılıw bayramı jaqınlasıp qalg'anda, İysa Erusalimge ketti.
14 İbadatxanada iri qara mal, qoy ha'm kepter satıwshılardı, sol jerde otırg'an aqsha almastırıwshılardı ko'rdi.
15 İysa arqannan qamshı islep, qoylar menen iri qara malg'a qosıp ha'mmesin İbadatxanadan quwıp shıg'ardı. Aqsha almastırıwshılardın' aqshaların shashıp, stolların awdarıp tasladı.
16 Ol kepter satıwshılarg'a: – Mınalardı bul jerden joq etin'ler, A'kemnin' u'yin bazarg'a aylandırman'lar! – dedi.
17 Sonda sha'kirtleri: «Senin' u'yin'e bolg'an qızg'anıshım Meni jep jiberdi», – dep aytılg'an Muxaddes Jazıwdag'ı ayattı eslerine tu'sirdi.
18 Yahudiy basshıları İysadan: – Bulardı islewge biyligin' bar ekenin bizlerge qanday ka'ramatlı belgi menen da'lilley alasan'? – dep soradı.
19 İysa olarg'a juwap berip: – Bul İbadatxananı buzın'lar, Men onı u'sh ku'nnin' ishinde qayta tikleymen, – dedi.
20 Olar İysag'a: – Bul İbadatxana qırıq altı jılda qurılg'an, Sen onı u'sh ku'nnin' ishinde tiklemekshimisen'? – dedi.
21 Biraq İysanın' İbadatxana dep aytqanı O'z denesi edi.
22 İysa o'limnen qayta tirilgennen son', sha'kirtleri Onın' bul so'zlerin eslerine tu'sirip, Muxaddes Jazıwg'a ha'm İysanın' bul so'zine isendi.
23 İysa Erusalimde, Qutqarılıw bayramında bolg'anda, ko'pler Ol islegen ka'ramatlardı ko'rip, Onın' atına isendi.
24 Biraq İysa ha'mme adamlardın' kewillerin bilgenlikten, olarg'a isenbedi.
25 Og'an adam haqqında hesh kimnin' gu'walıg'ının' ha'jeti joq edi. O'ytkeni adamnın' kewlinde ne bar ekenin Ol biletug'ın edi.

Yuxan 3
1 Pariseyler arasında yahudiy basshılarının' biri bolg'an Nikodim atlı bir adam bar edi.
2 Ol bir ku'ni tu'nde İysag'a kelip, Og'an: – Ustaz, Senin' Qudaydan kelgen bir mug'allim ekenin'di bilemiz. Sebebi hesh kim Quday onın' menen birge bolmasa, Sen islep atırg'an ka'ramatlardı isley almaydı, – dedi.
3 İysa og'an: – Sag'an shının, haqıyqatın aytaman: kim de kim qaytadan tuwılmasa, Qudaydın' Patshalıg'ın ko're almaydı, – dep juwap berdi.
4 Nikodim İysadan: – Qartayg'an adam qalay qaytadan tuwıla aladı? Ol anasının' qursag'ına ekinshi ma'rte kirip, qaytadan tuwıla ala ma? – dep soradı.
5 İysa og'an juwap berip bılay dedi: – Sag'an shının, haqıyqatın aytaman: kim de kim suwdan ha'm Muxaddes Ruwxtan tuwılmasa, Quday Patshalıg'ına kire almaydı.
6 Deneden tuwılg'an – dene, Muxaddes Ruwxtan tuwılg'an – ruwx boladı.
7 Sag'an: «Qaytadan tuwılıwın' kerek», – degenime hayran qalma.
8 Samal qa'legen jerinde esedi, onın' dawısın esitesen', biraq qayaqtan kelip, qayaqqa ketetug'ının bilmeysen'. Muxaddes Ruwxtan tuwılg'an ha'r bir adam da usınday.
9 Nikodim İysadan: – Bul qalay bolıwı mu'mkin? – dep soradı.
10 İysa og'an bılay dep juwap berdi: – Sen İzraildın' ustazı bola tura, usılardı bilmeysen' be?
11 Sag'an shının, haqıyqatın aytaman: bizler bilgenimizdi so'yleymiz, ko'rgenimiz haqqında gu'walıq beremiz. Al sizler bizlerdin' gu'walıg'ımızdı qabıl etpey atırsızlar.
12 Sizlerge jerdegi na'rseler haqqında aytqanımda isenbesen'ler, aspandag'ı na'rseler haqqında aytsam, qalay isenesizler?
13 Aspannan kelgen Adam Ulınan basqa hesh kim aspang'a shıqqan emes.
14 Muwsanın' sho'lde jılandı joqarı ko'tergeni sıyaqlı, Adam Ulı da joqarı ko'teriliwi tiyis.
15 Sonlıqtan Og'an isengen ha'r bir adam ma'n'gilik o'mirge iye boladı.
16 Sebebi Quday bul du'nyanı sonshelli su'ygenlikten, O'zinin' jalg'ız Ulın berdi. Onın' Ulına isengen ha'r bir adam nabıt bolmay, ma'n'gilik o'mirge iye boladı.
17 Quday Ulın bul du'nyanı hu'kim etiw ushın emes, al du'nyanı Ol arqalı qutqarıw ushın jiberdi.
18 Og'an isengen adam hu'kim etilmeydi. Al isenbegen adam a'lle qashan hu'kim etilgen, o'ytkeni ol Qudaydın' jalg'ız Ulının' atına isenbedi.
19 Hu'kim mınadan ibarat: du'nyag'a nur keldi, biraq adamlardın' isleri jaman bolg'anlıqtan, olar nurg'a qarag'anda qaran'g'ılıqtı jaqsı ko'rdi.
20 Jamanlıq islewshi ha'r bir adam nurdı jek ko'redi ha'm isleri a'shkara bolmawı ushın, nurg'a kelmeydi.
21 Biraq haq is islewshi adam islerinin' Quday aldında islengeni ko'rinsin dep, nurg'a keledi.
22 Bunnan son', İysa sha'kirtleri menen Yahudiyag'a keldi. Bir neshe waqıt olar menen birge sol jerde qalıp, adamlardı shomıldırdı.
23 Yaqıya da Salimnin' qasındag'ı Aynonda shomıldırıp ju'rdi, sebebi ol jerde suw mol edi. Adamlar kelip, shomıldırılatug'ın edi.
24 O'ytkeni Yaqıya ele qamalmag'an edi.
25 Sonda Yaqıyanın' sha'kirtleri menen bir yahudiy arasında diniy a'det boyınsha tazalanıw haqqında tartıs payda boldı.
26 Olar Yaqıyag'a kelip: – Ustaz, İordan da'ryasının' arg'ı jag'asında senin' menen birge bolg'an, sen gu'walıq bergen Adam bar-g'o, Sol shomıldırıp ju'ripti. Ha'mme adam Og'an barmaqta, – dedi.
27 Yaqıya bılay dep juwap berdi: – Qudaydan berilmese, adam o'zine hesh na'rse ala almaydı.
28 «Men Masix emespen, men tek Onın' aldınan jiberilgenmen», – dep aytqanıma sizler gu'wasızlar.
29 Kelinshek kimge tiyisli bolsa, sol ku'yew boladı. Biraq ku'yewdi tın'lap turg'an dostı onın' dawısın esitip, qattı quwanadı. Men de sonday quwanıshqa toldım.
30 Onın' ullılanıwı, al menin' pa'seyiwim tiyis.
31 Joqarıdan kelgen ha'mmeden ullı. Jerden bolg'an jerge tiyisli ha'm jerdegi na'rseler haqqında so'yleydi. Al aspannan kelgen ha'mmeden ullı.
32 Ol ko'rgeni ha'm esitkeni haqqında gu'walıq beredi, biraq gu'walıg'ın hesh kim qabıl etpeydi.
33 Onın' gu'walıg'ın qabıl etken Qudaydın' haq ekenin tastıyıqlaydı.
34 Quday ta'repinen jiberilgen Qudaydın' so'zlerin so'yleydi. Sebebi Quday Ruwxın o'lshewsiz beredi.
35 A'ke O'z Ulın su'yedi ha'm ha'mme na'rseni Onın' qolına tapsırg'an.
36 Ulg'a isengen adam ma'n'gilik o'mirge iye boladı. Uldı tın'lamag'an adam o'mir ko'rmeydi, al Qudaydın' g'a'zebi onın' u'stinde qaladı.

Yuxan 4
1 -
3 Pariseyler İysanın' Yaqıyag'a qarag'anda ko'p sha'kirt arttırıp, olardı shomıldırıp ju'rgenin esitti. Haqıyqatında İysanın' O'zi emes, al sha'kirtleri shomıldıratug'ın edi. İyemiz İysa bunı bilgende Yahudiyadan shıg'ıp, ja'ne Galilag'a ketti.
4 Baratırıp, Samariya arqalı o'tiwi kerek edi.
5 Solay etip, Ol Samariyanın' Sixar dep atalg'an qalasına keldi. Bul qala Yaqıptın' o'z balası Yusupke bergen jerine jaqın edi.
6 Sol jerde Yaqıptın' qudıg'ı da bar edi. İysa jol ju'rip sharshag'anlıqtan, qudıqtın' qasında otırdı. Saat on ekiler shamasında edi.
7 Sol waqıtta samariyalı bir hayal suw alıwg'a keldi. İysa og'an: – Mag'an ishiwge suw ber, – dedi.
8 Al İysanın' sha'kirtleri azıq-awqat satıp alıw ushın qalag'a ketken edi.
9 Samariyalı hayal: – Sen yahudiysen', al men samariyalı hayalman. Qalay mennen suw sorap tursan'? – dedi. O'ytkeni yahudiyler samariyalılar menen qarım-qatnas jasamaydı.
10 İysa hayalg'a: – Eger sen Qudaydın' sıyın ha'm «Mag'an ishiwge suw ber», – dep aytıp turg'annın' kim ekenin bilgenin'de, senin' o'zin' Onnan sorar edin', Ol sag'an tiri suw berer edi, – dep juwap berdi.
11 – Mırza! Sende suw alatug'ın hesh na'rse joq-g'o, qudıq bolsa teren'. Sen tiri suwdı qayaqtan alasan'?
12 Sen bul qudıqtı bizlerge bergen, o'zi de, balaları da, malları da onnan suw ishken, babamız Yaqıptan ullımısan'? – dedi hayal.
13 İysa hayalg'a bılay dep juwap berdi: – Bul suwdan ishken ha'r bir adam ja'ne sho'lleydi.
14 Biraq Men beretug'ın suwdan ishken ha'r bir adam ma'n'gige sho'llemeydi. Kerisinshe, Men beretug'ın suw onın' ishinde ma'n'gilik o'mir beretug'ın tiri bulaqqa aylanadı.
15 Hayal İysag'a: – Mırza, endi sho'llemewim ushın ha'm suw alıwg'a bul jerge kelmewim ushın, usı suwdan mag'an ber, – dedi.
16 – Barıp, ku'yewin'di bul jerge shaqırıp kel, – dedi İysa.
17 Hayal Og'an: – Menin' ku'yewim joq, – dep juwap berdi. – Ku'yewim joq dep, sen durıs ayttın'.
18 Senin' bes ku'yewin' boldı. Ha'zir birge jasap atırg'an adamın' da ku'yewin' emes. Bunı sen durıs ayttın', – dedi İysa.
19 Hayal Og'an: – Mırza, Senin' payg'ambar ekenin'e ko'zim jetip tur.
20 Ata-babalarımız bul tawda sıyındı, biraq sizler: «Sıyınıwg'a tiyisli jer Erusalimde», – deysizler, – dedi.
21 İysa og'an bılay dedi: – Hayal, Mag'an isen, Quday A'kege bul tawda da, Erusalimde de sıyınbaytug'ın waqıt kiyatır.
22 Sizler bilmeytug'ının'ızg'a sıyınasızlar, al bizler biletug'ınımızg'a sıyınamız. Sebebi qutqarılıw yahudiylerden.
23 Biraq, haqıyqıy sıyınıwshılardın' Quday A'kege ruwx ha'm haqıyqatlıq penen sıyınatug'ın waqtı keledi. A'ne, sol waqıt ha'zir keldi. Quday A'ke de O'zine usılay sıyınatug'ınlardı izlep atır.
24 Quday – Ruwx, Og'an sıyınatug'ınlar da ruwx ha'm haqıyqatlıq penen sıyınıwı tiyis.
25 Hayal İysag'a: – Qutqarıwshı Masixtın' keletug'ının bilemen. Ol kelgende, bizlerge ha'mmesin bildiredi, – dedi.
26 İysa og'an: – Senin' menen so'ylesip turg'an Men – Solman, – dedi.
27 Sol waqıtta İysanın' sha'kirtleri keldi ha'm Onın' bir hayal menen so'ylesip turg'anın ko'rip, hayran qalıstı. Biraq olardın' hesh qaysısı: «Sen onnan ne sorap tursan'?» yamasa «Onın' menen nege so'ylesip tursan'?» – dep soramadı.
28 Sonda hayal gu'zesin qaldırıp, qalag'a ketti ha'm adamlarg'a:
29 – Kelin'ler, mag'an islegen islerimnin' ha'mmesin aytıp bergen Adamdı ko'rin'ler. Ol Masix emes pe eken? – dedi.
30 Adamlar qaladan shıg'ıp, İysag'a qaray ju'rdi.
31 Sonın' arasında sha'kirtleri İysadan o'tinip: – Ustaz, awqat je! – dedi.
32 Biraq İysa olarg'a: – Mende sizler bilmeytug'ın awqat bar, – dedi.
33 Sha'kirtler bir-birine: – Mu'mkin, birew Og'an awqat a'kelgen shıg'ar? – desti.
34 Biraq İysa olarg'a bılay dedi: – Menin' awqatım – Meni Jibergennin' erkin orınlaw ha'm Onın' isin tamamlaw.
35 Sizler: «Jıyın-terimge ele to'rt ay bar», – dep aytpaysızlar ma? Biraq, sizlerge aytatug'ınım: ko'zlerin'izdi ashıp, eginlikke qaran'lar. Olar pisip jetilisip, jıyın-terimge tayar tur.
36 Oraqshı o'z haqın aladı ha'm ma'n'gilik o'mir ushın zu'ra'a't jıynaydı. Solay etip, ekken de, org'an da birge quwanadı.
37 «Birewi egedi, basqası oradı», – degen naqıl usıg'an tuwrı keledi.
38 Men sizlerdi o'zlerin'iz miynet etpegen zu'ra'a'tti orıwg'a jiberdim. Basqalar miynet etken edi, al sizler olardın' miynetinin' zu'ra'a'tin aldın'lar.
39 «Ol mag'an islegen islerimnin' ha'mmesin aytıp berdi», – degen hayaldın' gu'walıg'ı sebepli, sol qaladag'ı samariyalılardın' ko'bisi İysag'a isendi.
40 Sonlıqtan samariyalılar İysag'a kelip, o'zleri menen qalıwdı o'tindi. Ol sol jerde eki ku'n qaldı.
41 İysanın' so'zin esitip, ja'ne de ko'birek adamlar isendi.
42 Olar hayalg'a: – Bizler endi senin' so'zlerin' sebepli emes, al Onın' so'zlerin o'zlerimiz esitip, Onın' haqıyqattan da du'nyanın' Qutqarıwshısı ekenin bilip, isenemiz, – desti.
43 Eki ku'n o'tkennen son', İysa sol jerden shıg'ıp, Galilag'a ketti.
44 İysanın' O'zi: «Payg'ambar o'z watanında qa'dirsiz», – dep aytqan edi.
45 Ol Galilag'a kelgende, galilalılar Onı jıllı ju'zlik penen qabıl aldı. O'ytkeni olar da Erusalimdegi Qutqarılıw bayramına barıp, İysanın' sol jerde islegen barlıq islerin ko'rgen edi.
46 İysa ja'ne O'zi suwdı sharapqa aylandırg'an Galilanın' Kana qalasına keldi. Sol jerde patshanın' bir xızmetkeri bolıp, onın' ulı Kaparnahumda awırıp atırg'an edi.
47 Ol İysanın' Yahudiyadan Galilag'a kelgenin esitip, Og'an bardı. Kelip, o'lim to'seginde jatırg'an ulına shıpa beriwdi İysadan o'tindi.
48 İysa og'an: – Sizler ka'ramatlı belgilerdi ha'm tan' qalarlıq na'rselerdi ko'rmegenshe isenbeysizler, a'! – dedi.
49 Patsha xızmetkeri İysag'a: – Mırza, ulım o'lip qalmastan burın kele go'r! – dedi.
50 İysa og'an: – Bar, ulın' jasaydı, – dedi. Ol adam İysanın' so'zine isenip, ketti.
51 Jolda kiyatırg'anda onı xızmetshileri qarsı alıp, og'an balasının' tiri qalg'anın ayttı.
52 Ol xızmetshilerinen balasının' awhalının' saat neshede jen'illeskenin sorag'anda, olar: – Keshe tu'ski saat birde ıssılıg'ı tu'sti, – desti.
53 Sonda balanın' a'kesi bunın': «Ulın' jasaydı», – dep İysa aytqan waqıtta bolg'anın bilip, onın' o'zi ha'm shan'arag'ındag'ılardın' ha'mmesi isendi.
54 Bul – İysanın' Yahudiyadan Galilag'a kelgennen son' islegen ekinshi ka'ramatı edi.

Yuxan 5
1 Bunnan son', yahudiylerdin' bir bayramı bolıp, İysa Erusalimge ketti.
2 Erusalimdegi Qoy da'rwazası qasında evreyshe Beytesta dep atalg'an bes aywanlı bir ha'wiz bar edi.
3 -
4 Bul jerde soqır, aqsaq ha'm la'n' bolg'an ju'da' ko'p kesel adamlar jatatug'ın edi.
5 Sol jerde otız segiz jıldan beri kesel bolg'an bir adam bar edi.
6 İysa onın' jatırg'anın ko'rgende, uzaq waqıttan beri usı awhalda ekenin bilip, onnan: – Ta'wir bolıwdı qa'leysen' be? – dep soradı.
7 Kesel adam Og'an: – Mırza, suw qozg'alg'anda, meni ha'wizge tu'siretug'ın hesh kimim joq. Men baraman degenshe, basqa adam mennen burın tu'sip aladı, – dedi.
8 İysa og'an: – Ornın'nan tur, to'segin'di al da, ju'r, – dedi.
9 Ol adam sol waqıtta-aq shıpa taptı ha'm to'segin alıp ju'rip ketti. Bul dem alıs ku'ni edi.
10 Sonlıqtan yahudiy basshıları shıpa tapqan adamg'a: – Bu'gin dem alıs ku'ni-g'o, to'segin'di alıp ju'riwge bolmaydı, – dedi.
11 Biraq, sol adam olarg'a bılay dep juwap berdi: – Mag'an shıpa bergen Adam: «To'segin'di al da, ju'r», – dedi.
12 – Sag'an: «To'segin'di al da, ju'r», – degen Adam kim? – dep soradı olar.
13 Al shıpa tapqan adam Onın' kim ekenin bilmeytug'ın edi. Sebebi İysa sol jerdegi xalıqtın' arasında ko'rinbey qalg'an edi.
14 Son'ınan İysa sol adamdı İbadatxanada ushıratıp qaldı ha'm og'an: – Mine, sen shıpa taptın'. Sag'an ja'ne de jamanıraq na'rse bolmawı ushın, bunnan bılay gu'na isleme, – dedi.
15 Sol adam barıp, o'zine shıpa bergen Adamnın' İysa ekenin yahudiy basshılarına aytıp berdi.
16 Sonlıqtan bunday islerdi dem alıs ku'ni islegeni ushın, yahudiy basshıları İysanı quwdalay basladı.
17 Biraq İysa olarg'a bılay dep juwap berdi: – A'kem usı ku'nge deyin miynet etip kiyatır, Men de miynet etip atırman.
18 Sol sebepli yahudiy basshıları Onı o'ltiriw ushın ja'ne de ko'birek ha'reket etti. O'ytkeni Ol tek dem alıs ku'nin buzıp g'ana qoymay, Qudaydı A'kem dep, O'zin Qudayg'a ten'lestirgen edi.
19 İysa yahudiylerge bılay dedi: – Sizlerge shının, haqıyqatın aytaman: Ul A'kenin' qılg'an islerin ko'rmegenshe, O'zliginen hesh na'rse isley almaydı. A'ke neni islese, Ulı da sonı isleydi.
20 Sebebi A'ke Ulın su'yedi ha'm islegenlerinin' ha'mmesin Og'an ko'rsetedi. Sizlerdi hayran qaldıratug'ın bulardan da ullıraq islerdi Og'an ko'rsetedi.
21 A'kenin' o'lilerdi tiriltip, olarg'a o'mir bergeni sıyaqlı, Ulı da qa'legen adamına o'mir beredi.
22 A'ke hesh kimdi hu'kim qılmaydı, Ol pu'tkil hu'kimdi Ulına tapsırg'an.
23 Solay etip, ha'mme adam A'keni hu'rmet etkeni sıyaqlı, Uldı da hu'rmet etsin. Uldı hu'rmet etpegen Onı jibergen A'keni de hu'rmet etpegen boladı.
24 Sizlerge shının, haqıyqatın aytaman: Menin' so'zlerimdi tın'lap, Meni Jibergenge isengen adamda ma'n'gilik o'mir bar. Ol hu'kim etilmey, o'limnen o'mirge o'tti.
25 Sizlerge shının, haqıyqatın aytaman: o'lilerdin' Qudaydın' Ulının' dawısın esitetug'ın waqtı keledi ha'm ol ha'zir keldi de. Onın' dawısın esitkenler tiriledi.
26 O'ytkeni A'kenin' O'zi o'mirdin' tiykarı bolg'anı sıyaqlı, Uldın' O'zine de o'mirdin' tiykarı bolıwdı ruxsat etti.
27 Og'an hu'kim etiw biyligin de berdi. Sebebi Ol – Adam Ulı.
28 Bug'an hayran qalman'lar. Qa'birdegilerdin' ha'mmesinin' Onın' dawısın esitetug'ın waqtı kiyatır.
29 Olar qa'birlerden shıg'adı. Jaqsılıq qılg'anlar jasaw ushın, jamanlıq qılg'anlar hu'kim etiliw ushın qayta tiriledi.
30 Men O'zligimnen hesh na'rse isley almayman. Qalay esitsem, solay hu'kim qılaman ha'm Menin' hu'kimim a'dil. O'ytkeni Men O'z erkimdi emes, al Meni jibergen A'kemnin' erkin orınlawg'a tırısaman.
31 Eger Men O'zim tuwralı O'zim gu'walıq bersem, gu'walıg'ım haqıyqıy bolmaydı.
32 Biraq Men tuwralı gu'walıq beriwshi basqa Birew bar, Onın' Men tuwralı berip atırg'an gu'walıg'ının' haqıyqat ekenin bilemen.
33 Sizler Yaqıyag'a adamlardı jiberdin'ler, ol haqıyqat haqqında gu'walıq berdi.
34 Men adamnın' gu'walıg'ına mu'ta'j bolmasam da, bulardı sizlerdin' qutqarılıwın'ız ushın aytıp atırman.
35 Yaqıya – janıp, nur shashıp turg'an shıra edi. Sizler onın' nurında az waqıt quwanıwdı qa'ledin'ler.
36 Biraq Mende Yaqıyanikinen ullıraq gu'walıq bar. Sebebi A'kemnin' Mag'an orınlawım ushın tapsırg'an isleri, usı islep atırg'an islerimnin' o'zi Meni A'kemnin' jibergeni haqqında gu'walıq berip atır.
37 Meni jibergen A'kemnin' O'zi Men tuwralı gu'walıq berip tur. Sizler hesh qashan Onın' dawısın da esitpegensizler, ju'zin de ko'rmegensizler.
38 Onın' so'zleri de sizlerde jay almaydı, o'ytkeni sizler Onın' Jibergenine isenbey atırsızlar.
39 Sizler Muxaddes Jazıwlardı izertleysizler, sebebi olar arqalı ma'n'gilik o'mirge iye bolamız, dep oylaysızlar. Al olar Men tuwralı gu'walıq beredi.
40 Biraq sizler ma'n'gilik o'mirge iye bolıw ushın, Mag'an keliwdi qa'lemeysizler-g'o.
41 Men adamlardan maqtaw qabıl qılmayman.
42 Biraq sizlerdi bilemen, kewillerin'izde Qudaydın' su'yispenshiligi joq.
43 Men A'kemnin' atınan kelsem de, Meni qabıl etpey atırsızlar. Eger basqa birew o'z atı menen kelse, onı qabıl etesizler.
44 Sizler bir-birin'izden maqtaw esitiwdi jaqsı ko'resizler, biraq jalg'ız Qudaydın' maqtawına erisiwge umtılmaysızlar. Olay bolsa, Mag'an qalay isene alasızlar?
45 Meni A'kemnin' aldında sizlerdi ayıplaydı, dep oylaman'lar. Sizlerdi ayıplawshı o'zlerin'iz u'mit etetug'ın Muwsa boladı.
46 Muwsag'a isengenin'izde, Mag'an da isener edin'ler. O'ytkeni ol Men tuwralı jazg'an edi.
47 Biraq Muwsanın' Jazıwlarına isenbesen'ler, Menin' so'zlerime qalay isenesizler?

Yuxan 6
1 Bunnan son', İysa Galila, yag'nıy Tiberiya ten'izinin' arg'ı jag'asına o'tti.
2 Onın' awırıwlarg'a islegen ka'ramatların ko'rgenlikten, ko'p xalıq izine erdi.
3 İysa tawg'a shıg'ıp, sha'kirtleri menen birge sol jerde otırdı.
4 Yahudiylerdin' Qutqarılıw bayramı jaqınlap qalg'an edi.
5 İysa basın ko'terip, O'zine qaray ko'p xalıqtın' kiyatırg'anın ko'rip, Filipten: – Bul adamlarg'a jegiziw ushın nandı qayaqtan satıp alamız? – dep soradı.
6 İysa bul ga'pti onı sınaw ushın ayttı. Sebebi Ol ne isleyjaq ekenin O'zi biletug'ın edi.
7 Filip Og'an: – Olardın' ha'r birine az-maz bersek te, eki ju'z dinarlıq nan jetpeydi-g'o, – dep juwap berdi.
8 Sha'kirtlerinen biri, Simon Petrdin' tuwısqanı Andrey İysag'a:
9 – Bul jerde bir balada bes arpa nanı menen eki balıq bar. Biraq usınshama adam ushın bular ne boladı? – dedi.
10 İysa: – Xalıqtı jerge otırg'ızın'lar, – dedi. Ol jerde sho'p ko'p bolg'anlıqtan, bes mın'g'a shamalas er adam jerge jambasladı.
11 Sonda İysa nanlardı alıp, Qudayg'a shu'kirlik etti de, otırg'anlarg'a u'lestirip berdi. Sol sıyaqlı, olarg'a balıqlardı da qa'legeninshe bo'lip berdi.
12 Ha'mme jep toyg'anda, İysa sha'kirtlerine: – Awısqan bo'leklerin jıynap alın'lar, hesh na'rse zaya bolmasın, – dedi.
13 Solay etip, sha'kirtler adamlar jegen bes arpa nanınan awısqan bo'leklerdi jıynap, u'lken on eki sebet toltırdı.
14 Xalıq İysanın' islegen ka'ramatın ko'rip: – Haqıyqattan da, Bul du'nyag'a keletug'ın payg'ambar eken, – desti.
15 İysa olardın' kelip, O'zin patsha qılıw ushın zorlıq penen uslayjaq ekenin bilgende, ja'ne jalg'ız O'zi tawg'a shıg'ıp ketti.
16 Kesh bolg'anda, İysanın' sha'kirtleri ten'izge bardı.
17 Olar bir qayıqqa minip, ten'izdin' arg'ı jag'asındag'ı Kaparnahumg'a qaray jol aldı. Qaran'g'ı tu'sse de, İysa ele olardın' qasına kelmegen edi.
18 Ku'shli samal esip, ten'iz tolqınlana basladı.
19 Sha'kirtler bes-altı shaqırımday ju'zgennen son', ten'izdin' u'sti menen ju'rip, qayıqqa jaqınlasıp kiyatırg'an İysanı ko'rip, qorqıp qalıstı.
20 Biraq İysa olarg'a: – Bul – Men, qorqpan'lar! – dedi.
21 Sonda olar İysanı qayıqqa mindirmekshi boldı. Qayıq sol waqıtta-aq olar baratırg'an jag'ag'a kelip toqtadı.
22 Erten'ine ten'izdin' arg'ı jag'asında qalg'an xalıq ol jerde tek bir qayıq bolg'anın, İysanın' O'zi sha'kirtleri menen birge bul qayıqqa minbegenin, al tek sha'kirtlerinin' o'zleri ketkenin bildi.
23 Sonda İyemiz shu'kirlik etip bergen nandı xalıq jegen jerdin' jaqınına Tiberiyadan bir neshe qayıqlar keldi.
24 İysanın' da, sha'kirtlerinin' de ol jerde joq ekenin ko'rgen xalıq qayıqlarg'a mindi ha'm İysanı izlep, Kaparnahumg'a ketti.
25 Olar İysanı ten'izdin' arg'ı jag'asınan tawıp, Onnan: – Ustaz, Sen bul jerge qashan keldin'? – dep soradı.
26 İysa olarg'a juwap berip: – Sizlerge shının, haqıyqatın aytaman: sizler Meni ka'ramatlar ko'rgenin'iz ushın emes, al nan jep toyg'anın'ız ushın izlep atırsızlar.
27 Sizler buzılatug'ın azıq ushın emes, al ma'n'gilik o'mirge saqlanatug'ın azıq ushın miynet etin'ler. Onı sizlerge Adam Ulı beredi. O'ytkeni Quday A'ke Og'an O'z mo'rin basıp, biylik berdi, – dedi.
28 Olar İysadan: – Qudayg'a unaytug'ın islerdi islewimiz ushın ne qılıwımız kerek? – dep soradı.
29 – Qudayg'a unaytug'ın is – Onın' Jibergenine iseniw, – dep juwap berdi İysa.
30 Olar İysag'a: – Bizler ko'rip, Sag'an iseniwimiz ushın, qanday ka'ramat ko'rsetejaqsan'? Ne isleyjaqsan'?
31 «Jew ushın olarg'a aspannan nan berdi», – dep jazılg'anday, ata-babalarımız sho'lde manna jegen, – dedi.
32 İysa olarg'a: – Sizlerge shının, haqıyqatın aytaman: sizlerge aspannan nan bergen Muwsa emes, al aspannan haqıyqıy nandı sizlerge berip turg'an – Menin' A'kem.
33 Sebebi Qudaydın' nanı aspannan kelip, du'nyag'a o'mir beredi, – dedi.
34 Xalıq İysag'a: – Mırza, bizlerge bunday nandı ha'mme waqıt berip tur, – dedi.
35 İysa olarg'a bılay dedi: – Men – o'mir nanıman. Mag'an kelgen adam hesh qashan ash bolmaydı ha'm Mag'an isengen adam hesh qashan sho'llemeydi.
36 Biraq Men sizlerge: «Meni ko'rdin'ler, sonda da Mag'an ele isenbey atırsızlar», – dedim-g'o.
37 A'kemnin' Mag'an bergenlerinin' ha'mmesi Mag'an keledi. Mag'an kelgenlerdi hesh qashan quwıp shıg'armayman.
38 O'ytkeni Men O'z erkimdi emes, al Meni Jibergennin' erkin orınlaw ushın aspannan keldim.
39 Onın' Mag'an bergenlerinin' hesh birin joytpawım, al aqırg'ı ku'nde ha'mmesin tiriltiwim – bul Meni Jibergennin' erki.
40 A'kemnin' erki – Onın' Ulın ko'rip, Og'an isengen ha'r bir adamnın' ma'n'gilik o'mirge iye bolıwı. Men onı aqırg'ı ku'ni tiriltemen.
41 Sonda «Men aspannan kelgen nanman», – degeni ushın, yahudiyler İysag'a narazılıq bildire basladı.
42 – Bul – Yusuptın' ulı İysa emes pe? Bizler Onın' ata-anasın tanıymız-g'o. Endi qalay Ol: «Aspannan keldim», – dep aytıp otır? – desti olar.
43 İysa olarg'a bılay dep juwap berdi: – O'z ara narazı bolman'lar.
44 Eger Meni Jibergen A'kem alıp kelmese, hesh kim Mag'an kele almaydı, al Mag'an kelgendi aqırg'ı ku'ni tiriltemen.
45 Payg'ambarlardın' Jazıwlarında: «Ha'mmesi Quday ta'repinen u'yretiledi», – dep jazılg'an. A'kemnen esitip, Onnan u'yrengen ha'r bir adam Mag'an keledi.
46 Qudaydan Kelgennen basqa hesh kim A'keni ko'rgen emes, A'keni tek g'ana Ol ko'rgen.
47 Sizlerge shının, haqıyqatın aytaman: isengen adam ma'n'gilik o'mirge iye.
48 Men – o'mir nanıman.
49 Ata-babaların'ız sho'lde manna jese de, o'lip ketti.
50 Bul jerde aspannan kelgen bir nan bar, onı jegen adam o'lmeydi.
51 Men – aspannan kelgen tiri nanman. Eger kim de kim bul nandı jese, ma'n'gi jasaydı. Du'nyag'a o'mir beriw ushın, Men beretug'ın bul nan – O'z denem.
52 Sonda yahudiyler: – Ol qalay bizlerge O'z denesin jewge bere aladı? – dep o'z ara tartısa basladı.
53 İysa olarg'a bılay dedi: – Sizlerge shının, haqıyqatın aytaman: Adam Ulının' denesin jep, qanın ishpesen'ler, sizlerde o'mir bolmaydı.
54 Menin' denemdi jep, qanımdı ishken adamda ma'n'gilik o'mir bar ha'm Men onı aqırg'ı ku'ni tiriltemen.
55 Sebebi Menin' denem – haqıyqıy azıq, qanım – haqıyqıy ishimlik.
56 Denemdi jep, qanımdı ishken adam Mende jasaydı, Men onda jasayman.
57 Meni tiri A'kem jibergendey ha'm Menin' A'kem arqalı jasap atırg'anımday, Menin' denemdi jegen adam da Men arqalı jasaydı.
58 Aspannan tu'sken nan, mine – usı. Bul nan ata-babaların'ız jegen mannag'a uqsamaydı. Olar o'lip ketti, al bul nandı jegen adam ma'n'gi jasaydı.
59 İysa bul so'zlerdi Kaparnahumdag'ı ma'jilisxanada ta'lim bergende ayttı.
60 Sha'kirtlerinin' ko'bisi bunı esitip: – Qanday qıyın so'zler! Bunı kim qabıllay aladı? – dedi.
61 Sha'kirtlerinin' bug'an narazı bolg'anın bilip, İysa bılay dedi: – Bul so'zler iseniwin'izge tosqınlıq qılıp atır ma?
62 Eger Adam Ulının' burın bolg'an jerine ko'terilgenin ko'rsen'iz she?
63 Ruwx o'mir beredi, al dene payda keltirmeydi. Sizlerge aytqan so'zlerim ruwx ha'm o'mir.
64 Biraq aran'ızda isenbeytug'ınlar bar. O'ytkeni İysa kimlerdin' isenbeytug'ının ha'm kimnin' O'zine satqınlıq isleytug'ının burınnan-aq biletug'ın edi.
65 İysa ja'ne: – «A'kem jol qoymasa, hesh kim Mag'an kele almaydı», – dep sol sebepli aytqan edim, – dedi.
66 Sol waqıttan baslap, İysanın' sha'kirtlerinin' ko'bisi ketip qalıp, endi Onın' menen ju'rmeytug'ın boldı.
67 Sonda İysa on eki sha'kirtinen: – Sizler de ketpekshimisiz? – dep soradı.
68 Simon Petr juwap berip: – İyem, bizler kimge baramız? Sende ma'n'gilik o'mir so'zleri bar.
69 Bizler isenemiz ha'm bilemiz: Sen – Qudaydın' Muxaddesisen', – dedi.
70 İysa olarg'a: – Sizlerdi, on ekini tan'lap alg'an O'zim emes pe? Biraq aran'ızdag'ı birin'iz – shaytan, – dedi.
71 Ol Simon ulı Yahuda İsqariot haqqında aytqan edi. Sebebi Yahuda on ekinin' biri bolsa da, keyin İysag'a satqınlıq isledi.

Yuxan 7
1 Son'ınan İysa Galila boylap ju'rdi, o'ytkeni yahudiy basshıları Onı o'ltirmekshi bolg'anlıqtan, Ol Yahudiyada ju'riwdi qa'lemedi.
2 Yahudiylerdin' Qos bayramı jaqınlap qalg'an edi.
3 Sonda İysanın' inileri Og'an: – Bul jerden ketip, Yahudiyag'a bar. Senin' islep atırg'an islerin'di sha'kirtlerin' de ko'rsin.
4 Sebebi o'zin ashıq tanıtpaqshı bolg'an adam jasırın is islemeydi. Eger Sen usınday isler islep atırg'an bolsan', O'zin'di du'nyag'a ko'rset, – desti.
5 O'ytkeni Og'an, ha'tte, inileri de isenbeytug'ın edi.
6 İysa olarg'a: – Men ushın ılayıqlı waqıt ele kelmedi. Al sizler ushın ha'r qanday waqıt qolaylı.
7 Du'nya sizlerdi jek ko're almaydı, biraq Meni jek ko'redi. Sebebi Men onın' islerinin' jaman ekenligi haqqında gu'walıq berip ju'rmen.
8 Sizler bayramg'a barın'lar. Men ha'zirshe bul bayramg'a barmayman, o'ytkeni Menin' waqtım ele tolmadı, – dedi.
9 İysa olarg'a usılardı aytıp, Galilada qaldı.
10 Biraq inileri bayramg'a ketkennen son', İysanın' O'zi de bardı. Ashıq tu'rde emes, al jasırın bardı.
11 Yahudiy basshıları İysanı bayramda izlep: «Ol qayaqta?» – dep soradı.
12 Xalıq arasında Ol haqqında ko'p sıbırlı so'zler boldı. Birewler: «Ol jaqsı Adam», – dese, basqalar: «Yaq, Ol xalıqtı joldan azg'ırıp atır», – dedi.
13 Biraq yahudiy basshılarınan qorqqanlıqtan, hesh kim Ol haqqında ashıq so'yley almaytug'ın edi.
14 Bayramnın' yarımı o'tkende İysa İbadatxanag'a kirip, ta'lim bere basladı.
15 Yahudiy basshıları: – Bul Adam hesh oqımag'an bolsa da, usınshama bilimdi qayaqtan alg'an? – dep tan' qalıstı.
16 İysa olarg'a juwap berip bılay dedi: – Menin' ta'liymatım O'zimdiki emes, al Meni Jibergendiki.
17 Kim de kim Qudaydın' erkin orınlag'ısı kelse, bul ta'liymattın' Qudaydan ba yamasa Men O'zligimnen aytıp atırman ba, bilip aladı.
18 O'z atınan so'ylewshi o'zine ullılıq izleydi, al O'zin Jibergennin' ullılıg'ın izlewshi – haqıyqatshıl, Onda jalg'an joq.
19 Muwsa sizlerge Muxaddes Nızamdı bermedi me? Biraq hesh birin'iz de Muxaddes Nızamdı orınlamaysızlar. Meni ne ushın o'ltirmekshisizler?
20 Xalıq: – Seni jin urg'an ba? Kim Seni o'ltirmekshi? – dedi.
21 İysa so'zin dawam etip, olarg'a bılay dedi: – Men bir is isledim, ha'mmen'iz bug'an hayran qalıp atırsızlar.
22 Muwsa sizlerge su'nnetti buyırg'anlıqtan, sizler dem alıs ku'ninde de balanı su'nnet etesizler. Biraq haqıyqatında, su'nnet Muwsadan emes, al baban'ız İbrayımnan qalg'an edi.
23 Muwsanın' Nızamı buzılmasın dep, bala dem alıs ku'ni bolsa da su'nnet qılınadı eken, nege sizler Mag'an dem alıs ku'ni bir adamg'a tolıq shıpa berdin', dep ashıwlanasızlar?
24 Sırtqı ko'riniske qarap hu'kim etpen'ler, al a'dillik penen hu'kim shıg'arın'lar.
25 Sonda ayırım erusalimliler: – O'ltirmekshi bolıp atırg'anı usı Adam emes pe?
26 Mine, Ol ashıq so'ylep tur, al olar Og'an hesh na'rse dep atırg'an joq. Mu'mkin, basshılar Onın' Masix ekenin haqıyqattan da ta'n alg'an shıg'ar?
27 Biraq bizler bul Adamnın' qayaqtan kelgenin bilemiz. Al Masix kelgende, Onın' qayaqtan kelgenin hesh kim bilmeydi, – desti.
28 Sol waqıtta İbadatxanada ta'lim berip turg'an İysa ba'lent dawıs penen bılay dedi: – Sizler Meni ha'm Menin' qayaqtan ekenimdi bilesizler. Men O'z O'zimnen kelgenim joq. Meni Jibergen Haq, sizler Onı bilmeysizler.
29 Biraq Men Onı bilemen, sebebi Men Onnan keldim, Meni Ol jiberdi.
30 Sonda olar İysanı uslawg'a tırıstı, biraq hesh kim Og'an qol tiygizbedi. O'ytkeni Onın' waqtı ele kelmegen edi.
31 Al xalıq arasında ko'p adamlar Og'an isenip: – Masix kelgende, bul Adamnan da ko'birek ka'ramatlar isler me eken? – dedi.
32 Pariseyler İysa haqqında xalıq arasındag'ı bul so'zlerdi esitti. Sonlıqtan olar ha'm bas ruwxaniyler İysanı uslaw ushın saqshılardı jiberdi.
33 İysa bılay dedi: – Men sizler menen birge az waqıt bolaman, son'ınan Meni Jibergenge qaytıp baraman.
34 Meni izleysizler, biraq tappaysızlar. Men bolatug'ın jerge sizler kele almaysızlar.
35 Sonda yahudiy basshıları o'z ara: – Bul Adam bizler taba almaytug'ınday qayaqqa barmaqshı? Ol grekler arasına tarqalıp ketken yahudiylerge barıp, greklerge ta'lim bermekshi me?
36 «Meni izleysizler, biraq tappaysızlar. Men bolatug'ın jerge sizler kele almaysızlar», – degen so'zler neni an'latadı eken? – desti.
37 Bayramnın' son'g'ı, ullı ku'ninde İysa ornınan turıp, ba'lent dawıs penen bılay dedi: – Kim de kim sho'llese, Mag'an kelip ishsin.
38 Muxaddes Jazıwda aytılg'anday, Mag'an isengen adamnın' ishinen tiri suw da'ryası ag'adı.
39 İysa bunday dep, O'zine isenetug'ınlar alatug'ın Muxaddes Ruwx haqqında aytqan edi. Sebebi Ol ele ullılıqqa erispegenlikten, olarg'a Muxaddes Ruwx ele berilmegen edi.
40 Xalıq arasınan ayırımlar bul so'zlerdi esitip: – Bul – haqıyqattan da Payg'ambar, – dedi.
41 Basqaları: «Bul – Masix», – desti. Al geybirewleri: «Yaq, Masix Galiladan keletug'ın ba edi?
42 Muxaddes Jazıwda: „Masix Dawıttın' urpag'ınan bolıp, Dawıttın' ana jurtı Beytlehem awılınan keledi“, – dep jazılg'an emes pe?» – desti.
43 Solay etip, İysa sebepli xalıq arasında bo'liniw payda boldı.
44 Olardın' geybirewleri Onı uslamaqshı boldı, biraq hesh kim Og'an qol tiygizbedi.
45 Saqshılar qaytıp kelgende, bas ruwxaniyler menen pariseyler olardan: – Nege Onı alıp kelmedin'ler? – dep soradı.
46 Saqshılar juwap berip: – Hesh kim hesh qashan bul Adam sıyaqlı so'ylegen emes, – dedi.
47 Pariseyler olarg'a: – Sizler de aldandın'ız ba?
48 Basshılardan yamasa pariseylerden Og'an isengen adam boldı ma, sira'?
49 Biraq, Muxaddes Nızamdı bilmeytug'ın bul xalıq na'let etilgen, – dedi.
50 Olardın' biri, burın İysag'a kelgen Nikodim atlı adam olarg'a:
51 – Nızamımız boyınsha, da'slep adamdı tın'lamay turıp, onın' ne islegenin bilmesten, hu'kim etiwge bola ma? – dedi.
52 Og'an: – Sen de Galiladansan' ba? Muxaddes Jazıwdı jaqsılap oqı, sonda Galiladan payg'ambar shıqpaytug'ının bilesen', – desti olar.
53 Son'ınan ha'mmesi u'ylerine tarqastı.

Yuxan 8
1 Al İysa Za'ytu'n tawına ketti.
2 Tan' atqanda, Ol ja'ne İbadatxanag'a qaytıp bardı. Pu'tkil xalıq Onın' qasına keldi ha'm İysa otırıp, olarg'a ta'lim bere basladı.
3 Sonda diniy mug'allimler menen pariseyler İysanın' aldına buzıqshılıq islep atırg'anda uslang'an bir hayaldı alıp keldi. Hayaldı ortag'a turg'ızıp:
4 – Ustaz! Bul hayal buzıqshılıq islep atırg'anda uslandı.
5 Muwsa Nızamda bizlerge bunday hayallardı tas penen urıwdı buyırg'an. Sen ne deysen'? – dedi.
6 Olar bul so'zlerdi İysanı sınap, Onı ayıplaytug'ın bir sıltaw tabıw ushın ayttı. Biraq İysa en'keyip, barmag'ı menen jerge jazıp otıra berdi.
7 Olar sorawların dawam ete bergennen son', İysa tu'rgelip: – Aran'ızda kim gu'nasız bolsa, sol birinshi bolıp hayalg'a tas atsın, – dedi.
8 Son'ınan ja'ne en'keyip, jerge jaza berdi.
9 Olar bul so'zlerdi esitkende, jası u'lkenlerinen baslap, birim-birim kete basladı. Aqırında jalg'ız İysa menen ortada turg'an hayal qaldı.
10 İysa ornınan turıp, hayalg'a: – Hayal! Olar qayaqta? Hesh kim seni ayıplamadı ma? – dedi.
11 – Hesh kim, Mırza! – dep juwap berdi hayal. İysa og'an: – Men de seni ayıplamayman, bar, bunnan bılay gu'na isleme, – dedi.
12 İysa ja'ne xalıqqa bılay dedi: – Men – du'nyanın' nurıman. Kim de kim Mag'an erse, qaran'g'ılıqta ju'rmeydi, al o'mir nurına iye boladı.
13 Sonda pariseyler İysag'a: – Sen O'zin' haqqında O'zin' gu'walıq berip atırsan'. Senin' gu'walıg'ın' haqıyqat emes, – dedi.
14 İysa olarg'a juwap berip bılay dedi: – Men O'zim haqqında O'zim gu'walıq bersem de, gu'walıg'ım haqıyqat. O'ytkeni Men qayaqtan kelgenimdi ha'm qayaqqa ketetug'ınımdı bilemen. Al sizler Menin' qayaqtan kelgenimdi ha'm qayaqqa ketetug'ınımdı bilmeysizler.
15 Sizler adamnın' oy-pikiri menen hu'kim etesizler, al Men hesh kimdi hu'kim etpeymen.
16 Eger Men hu'kim etsem de, Menin' hu'kimim a'dil. Sebebi Men jalg'ız emespen. Men ha'm Meni Jibergen A'kem ekewmiz birge hu'kim etemiz.
17 Sizlerdin' Muxaddes Nızamın'ızda: «Eki adamnın' gu'walıg'ı durıs», – dep jazılg'an-g'o.
18 Men O'zim haqqında O'zim gu'walıq beremen ha'm Meni jibergen A'kem de gu'walıq beredi.
19 Sonda olar İysadan: – Senin' A'ken' qayaqta? – dep soradı. İysa olarg'a: – Sizler Meni de, Menin' A'kemdi de bilmeysizler. Eger Meni bilgenin'izde, A'kemdi de biler edin'ler, – dedi.
20 İysa bul so'zlerdi İbadatxanada ta'lim berip atırıp, sadaqa qutısının' qasında ayttı. Biraq hesh kim Onı uslamadı, o'ytkeni Onın' waqtı ele kelmegen edi.
21 İysa olarg'a ja'ne: – Men ketip baratırman. Sizler Meni izleysizler. Biraq o'z gu'naların'ız benen o'lesizler. Menin' baratug'ın jerime sizler kele almaysızlar, – dedi.
22 Sonda yahudiy basshıları o'z ara: – Ol O'zin O'zi o'ltirejaq pa eken? Nege: «Menin' baratug'ın jerime sizler kele almaysızlar», – dep atır? – desti.
23 İysa olarg'a bılay dedi: – Sizler to'mennensiz, Men joqarıdanman. Sizler bul du'nyadansız, al Men bul du'nyadan emespen.
24 Sonlıqtan Men: «Sizler o'z gu'naların'ız benen o'lesizler», – degen edim. Sebebi Menin' Sol ekenime isenbesen'ler, o'z gu'naların'ız benen o'lesizler.
25 Sonda olar İysadan: – Sen kimsen'? – dep soradı. İysa olarg'a: – Bastan-aq sizlerge kim tuwralı aytqan bolsam, anıq Solman.
26 Sizler tuwralı aytatug'ın ha'm sizlerdi hu'kim etetug'ın ko'p na'rselerim bar. Meni Jibergen haqıyqat ha'm Men Onnan ne esitsem, du'nyag'a sonı so'yleymen, – dedi.
27 Olar İysanın' A'ke haqqında aytıp turg'anın tu'sinbedi.
28 Solay etip, İysa bılay dedi: – Adam Ulın joqarı ko'tergenin'izde, Menin' Sol ekenimdi ha'm O'zligimnen hesh na'rse islemegenimdi, al A'kemnin' Mag'an u'yretkenlerin aytqanımdı bilip alasızlar.
29 Meni Jibergen Menin' menen birge, Ol Meni jalg'ız qaldırmadı. O'ytkeni Men ha'mme waqıt Og'an unaytug'ın islerdi isleymen.
30 İysa bul so'zlerdi aytqanda, Og'an ko'p adamlar isendi.
31 Sol waqıtta İysa O'zine isengen yahudiylerge: – Eger Menin' so'zlerim boyınsha jasasan'lar, haqıyqıy sha'kirtlerim bolasızlar.
32 Sizler haqıyqattı bilip alasızlar, haqıyqat sizlerdi azat qıladı, – dedi.
33 – Bizler – İbrayımnın' urpag'ımız. Hesh qashan hesh kimge qul bolmag'anbız. Nege: «Azat bolasızlar», – dep atırsan'? – dedi olar.
34 İysa olarg'a juwap berip bılay dedi: – Sizlerge shının, haqıyqatın aytaman: gu'na isleytug'ın ha'r bir adam – gu'nanın' qulı.
35 Qul u'yde ma'n'gi qalmaydı, ul ma'n'gi qaladı.
36 Sonlıqtan eger Ul sizlerdi azat qılsa, haqıyqattan azat bolasızlar.
37 Sizlerdin' İbrayımnın' urpag'ı ekenin'izdi bilemen. Biraq Meni o'ltiriwdi qa'leysizler, sebebi Menin' so'zim kewlin'izden jay almaydı.
38 Men A'kemnen ko'rgenimdi aytaman. Al sizler a'ken'izden esitkenin'izdi isleysizler.
39 Olar İysag'a juwap berip: – Bizlerdin' babamız İbrayım-g'o, – desti. İysa olarg'a: – Eger sizler İbrayımnın' urpaqları bolg'anın'ızda, İbrayımnın' islerin isler edin'ler.
40 Biraq endi Meni, Qudaydan esitken haqıyqattı sizlerge aytqan Adamdı o'ltirejaqsızlar. İbrayım bunday isti islemedi.
41 Sizler o'z a'ken'izdin' islerin qılıp atırsızlar, – dedi. – Bizler nekesiz tuwılg'an joqpız. Bizlerdin' bir g'ana A'kemiz bar, Ol – Quday, – dep juwap berdi olar.
42 İysa olarg'a bılay dedi: – Eger Quday sizlerdin' A'ken'iz bolg'anda, Meni su'yer edin'ler. O'ytkeni Men Qudaydan keldim ha'm usı jerdemen. Men O'zligimnen kelgenim joq, Meni Ol jiberdi.
43 Nege aytqanlarıma tu'sinbeysizler? Sebebi Menin' so'zimdi tın'lay almaysızlar.
44 Sizler o'z a'ken'iz shaytannansız, sizler onın' tileklerin orınlawdı qa'leysizler. Ol bastan-aq adam o'ltiriwshi edi. Ol haqıyqat ta'repinde turmag'an, o'ytkeni onda haqıyqatlıq joq. Ol o'tirik so'ylegen waqıtta o'z ta'biyatına ta'n so'yleydi. Sebebi ol o'tirikshi ha'm o'tiriktin' a'kesi.
45 Biraq Men haqıyqattı aytıp turg'anlıqtan, Mag'an isenbey atırsızlar.
46 Qaysı birin'iz Meni gu'nalı dep, ayıplay alasız? Eger haqıyqattı aytıp turg'an bolsam, nege Mag'an isenbey atırsızlar?
47 Kim Qudaydan bolsa, Qudaydın' so'zlerin tın'laydı. Al sizler Qudaydan bolmag'anlıqtan tın'lamay atırsızlar.
48 Yahudiyler İysag'a juwap berip: – Sen samariyalısan' ha'm Seni jin urg'an, dep aytqanımız durıs emes pe? – dedi.
49 İysa juwap berip bılay dedi: – Meni jin urg'an joq. Biraq Men A'kemdi hu'rmet qılaman, al sizler Meni masqaralap atırsızlar.
50 Men O'zime ullılıq izlemeymen. Ullılıg'ımdı izlewshi ha'm hu'kim etiwshi Birew bar.
51 Sizlerge shının, haqıyqatın aytaman: kim de kim so'zlerimdi orınlasa, ol hesh qashan o'lim ko'rmeydi.
52 Yahudiyler İysag'a: – Seni jin urg'anın endi bildik. İbrayım ha'm payg'ambarlar o'lip ketti. Al Sen: «Kim de kim Menin' so'zlerimdi orınlasa, ol hesh qashan o'lim ko'rmeydi», – dep atırsan'.
53 Sen bizlerdin' babamız İbrayımnan ullımısan'? Ol da, payg'ambarlar da o'lip ketken. Sen O'zin'di kim dep sanaysan'? – dedi.
54 İysa juwap berip bılay dedi: – Eger Men O'zimdi O'zim ullılasam, Menin' ullılıg'ım push boladı. Meni ullılaytug'ın, sizler «Qudayımız» dep ataytug'ın Menin' A'kem.
55 Sizler Onı bilmeysizler, al Men Onı bilemen. Eger Onı bilmeymen, desem, sizler sıyaqlı o'tirikshi bolaman. Biraq Men Onı bilemen ha'm Onın' so'zin orınlayman.
56 Baban'ız İbrayım Menin' keletug'ın ku'nimdi ko'retug'ınına quwandı ha'm ko'rip shadlandı.
57 Yahudiyler İysag'a: – Sen ele eliw jasqa da tolg'anın' joq-g'o. Sen İbrayımdı ko'rdin' be? – dedi.
58 İysa olarg'a: – Sizlerge shının, haqıyqatın aytaman: İbrayım tuwılmastan burın Men bar edim, – dedi.
59 Sonda olar İysag'a ılaqtırıw ushın tas aldı. Biraq İysa olardan jasırınıp, İbadatxanadan shıg'ıp ketti.

Yuxan 9
1 İysa o'tip baratırg'anda, ishten soqır bolıp tuwılg'an bir adamdı ko'rdi.
2 Sha'kirtleri İysadan: – Ustaz! Bul adamnın' soqır bolıp tuwılıwı kimnin' gu'nası sebepli boldı, o'zinin' be yamasa ata-anasının' ba? – dep soradı.
3 İysa bılay dep juwap berdi: – Bul adamnın' o'zinin' de, ata-anasının' da gu'nası sebepli bolg'an joq. Qudaydın' isleri onın' o'mirinde ko'riniwi ushın, ol soqır bolıp tuwıldı.
4 Ele ku'ndiz eken, Meni Jibergennin' islerin islewimiz kerek. Tu'n keledi, sonda hesh kim isley almaydı.
5 Men du'nyada ekenmen, du'nyanın' nurıman.
6 İysa bul so'zlerdi aytıp bolıp, jerge tu'kirdi de, tu'kirikten ılay islep, onı soqırdın' ko'zlerine jaqtı
7 ha'm og'an: – Barıp, Siloha ha'wizinde juwın, – dedi. Siloha – «Jiberilgen» degen ma'nisti bildiredi. Ol barıp juwındı ha'm ko'zleri ko'retug'ın bolıp, qaytıp keldi.
8 Sonda qon'sıları ha'm burın onın' tilenshilik etip otırg'anın ko'rgenler: – Bul – tilenshilik etip otıratug'ın sol adam emes pe? – dedi.
9 Birewleri: «Awa, sol», dese, basqaları: «Yaq, ol tek sog'an uqsaydı», desti. Al onın' o'zi: «Men sol adamman», dedi.
10 – Olay bolsa, ko'zlerin' qalay ashıldı? – dep soradı olar.
11 Ol juwap berip: – İysa degen Adam ılay islep, ko'zlerime jaqtı ha'm mag'an: «Siloha ha'wizine barıp, juwın», – dedi. Sonda men barıp, juwındım ha'm ko'zlerim ko'retug'ın boldı, – dedi.
12 Olar: – Ol qayaqta? – dep soradı. – Bilmeymen, – dedi ol.
13 Adamlar burın soqır bolg'an adamdı pariseylerdin' aldına alıp bardı.
14 İysanın' ılay islep, soqırdın' ko'zin ashqan ku'n dem alıs ku'ni edi.
15 Sonda pariseyler de onnan ko'zlerinin' qalay ko'retug'ın bolg'anın soradı. Sol adam olarg'a: – İysa menin' ko'zlerime ılay jaqtı. Men juwındım ha'm endi ko'retug'ın boldım, – dedi.
16 Sonda geybir pariseyler: – Bul Adam Qudaydan emes. O'ytkeni dem alıs ku'ni jumıs islep atır, – dedi. Biraq basqaları: – Gu'nakar adam bunday ka'ramatlardı qalay isley aladı? – dedi. Solay etip, olardın' arasında bo'liniw payda boldı.
17 Olar ja'ne burın soqır bolg'an sol adamnan: – Ko'zlerin'di ashqan sol Adam haqqında sen ne aytasan'? – dep soradı. – Ol payg'ambar, – dedi ol.
18 Biraq yahudiy basshıları ko'zleri ashılg'an adamnın' ata-anasın shaqırtpag'ansha, onın' burın soqır bolg'anına ha'm endi ko'zlerinin' ko'retug'ınına isenbedi.
19 Olar onın' ata-anasınan: – İshten soqır bolıp tuwıldı, dep aytqan ulın'ız usı ma? Endi ol qalay ko'retug'ın boldı? – dep soradı.
20 Onın' ata-anası juwap berip: – Onın' bizlerdin' ulımız ekenin ha'm soqır bolıp tuwılg'anın bilemiz.
21 Biraq, endi qalay onın' ko'retug'ın bolg'anın ha'm onın' ko'zlerin kimnin' ashqanın bilmeymiz. O'zinen soran', ol erjetken, o'zi ushın o'zi so'ylesin, – dedi.
22 Soqır adamnın' ata-anası yahudiy basshılarınan qorqqanlıqtan usılay dedi. Sebebi yahudiy basshıları: «Kim İysanın' Masix ekenin ta'n alsa, ol ma'jilisxanadan quwılsın», – dep til biriktirgen edi.
23 Sonlıqtan onın' ata-anası: «Ol erjetken, o'zinen soran'», – degen edi.
24 Solay etip, pariseyler soqır bolg'an adamdı ekinshi ma'rte shaqırıp, og'an: – Haqıyqatın aytıp, Qudaydı maqta! Bizler bul Adamnın' gu'nakar ekenin bilemiz, – dedi.
25 – Ol gu'nakar ma, gu'nakar emes pe, bilmeymen. Men tek bir na'rseni bilemen: soqır edim, endi ko'retug'ın boldım, – dep juwap berdi ol.
26 Olar ja'ne onnan: – Ol sag'an ne isledi? Ko'zlerin'di qalay ashtı? – dep soradı.
27 – Men sizlerge jan'a g'ana ayttım-g'o, biraq sizler tın'lamadın'lar. Ja'ne ne esitpekshisizler? Sizler de Onın' sha'kirtleri bolıwdı qa'leysizler me? – dep juwap berdi ol.
28 Sonda yahudiyler og'an jekirinip: – Sen Onın' sha'kirti! Al bizler Muwsanın' sha'kirtlerimiz!
29 Qudaydın' Muwsa menen so'yleskenin bilemiz. Biraq bul Adamnın' qayaqtan kelgenin bilmeymiz, – dedi.
30 Ko'zi ashılg'an adam olarg'a: – Tan' qalarlıg'ı sol-da'! Sizler Onın' qayaqtan kelgenin bilmeysizler, biraq Ol menin' ko'zlerimdi ashtı.
31 Bizler Qudaydın' gu'nakarlardı tın'lamaytug'ının bilemiz. Biraq kim de kim Qudaydı sıylap, Onın' erkin orınlasa, sonı tın'laydı.
32 Du'nya bar bolg'alı, ishten soqır bolıp tuwılg'an adamnın' ko'zin birewdin' ashıwı – hesh esitilmegen ga'p.
33 Eger bul Adam Qudaydan bolmag'anda, hesh na'rse isley almas edi, – dedi.
34 Yahudiyler og'an juwap berip: – O'zin' pu'tkilley gu'nag'a batıp tuwılg'ansan', sen be bizlerdi u'yretetug'ın? – dep, onı quwıp shıg'ardı.
35 Pariseylerdin' onı quwıp shıg'arg'anın esitken İysa onı tawıp: – Sen Adam Ulına isenesen' be? – dep onnan soradı.
36 Ol juwap berip: – Mırza, Ol kim? Mag'an ayt, men de Og'an iseneyin, – dedi.
37 İysa og'an: – Sen Onı ko'rdin'. Mine, senin' menen so'ylesip turg'an – Onın' O'zi, – dedi.
38 Sonda ol: – İyem, isenemen, – dep, İysag'a tabındı.
39 İysa: – Soqırlar ko'rsin, ko'retug'ınlar soqır bolsın dep, Men bul du'nyanı hu'kim etiwge keldim, – dedi.
40 İysanın' qasında bolg'an ayırım pariseyler bul so'zlerdi esitip, Og'an: – Ne, bizler de soqırmız ba? – dedi.
41 İysa olarg'a: – Eger sizler soqır bolg'anın'ızda, gu'nan'ız bolmas edi. Biraq: «Ko'zlerimiz ko'redi» degenin'iz ushın, gu'nan'ız moynın'ızda qaladı, – dedi.

Yuxan 10
1 Sizlerge shının, haqıyqatın aytaman: kim qoy qorag'a qapıdan kirmey, basqa jerden asırılıp tu'sse, ol – urı ha'm basqınshı.
2 Al qapıdan kirgen adam qoylardın' shopanı.
3 Qarawıl og'an qapını ashıp beredi. Qoylar shopannın' dawısına qulaq saladı, ol o'z qoyların atpa-at shaqırıp, olardı sırtqa alıp shıg'adı.
4 Ol o'z qoylarının' ha'mmesin sırtqa shıg'arg'annan son', olardın' aldında ju'redi. Qoylar da onın' izine eredi, o'ytkeni olar shopannın' dawısın tanıydı.
5 Olar jat adamnın' izine ermeydi, al onnan qashıp ketedi. Sebebi jat adamnın' dawısın tanımaydı.
6 İysa olarg'a usı tımsaldı aytıp berdi. Biraq olar İysanın' ne aytpaqshı bolg'anın tu'sinbedi.
7 Sonlıqtan İysa ja'ne bılay dedi: – Sizlerge shının, haqıyqatın aytaman: Men qoylar ushın qapıman.
8 Mennen burın kelgenlerdin' ha'mmesi urılar ha'm basqınshılar edi, qoylar olarg'a qulaq aspadı.
9 Men – qapıman. Kim de kim Men arqalı kirse, qutqarıladı. Ol kiredi, shıg'adı ha'm jaylaw tabadı.
10 Urı tek urlaw, o'ltiriw ha'm nabıt qılıw ushın keledi. Biraq Men olar o'mirge iye bolıwı ushın, da'wletli o'mirge iye bolıwı ushın keldim.
11 Men – jaqsı shopanman. Jaqsı shopan qoyları ushın janın beredi.
12 Al jallang'an adam qoylardın' shopanı ha'm iyesi emes. Sonlıqtan ol qasqırdın' kiyatırg'anın ko'rip, qoylardı taslap qashıp ketedi. Al qasqır qoylarg'a shabıwıl jasap, tarqatıp jiberedi.
13 O'ytkeni ol jallang'an adam bolg'anlıqtan, qoylardı qayg'ırmay qashıp ketedi.
14 -
15 Men – jaqsı shopanman. A'kemnin' Meni biletug'ını ha'm Menin' A'kemdi biletug'ınım sıyaqlı, Men de qoylarımdı bilemen, olar da Meni biledi. Men qoylarım ushın janımdı beremen.
16 Menin' bul qoradan bolmag'an basqa da qoylarım bar. Olardı da alıp keliwim tiyis. Olar Menin' dawısımdı esitedi, sonda bir shopanı bar, bir su'riw boladı.
17 Men janımdı qaytıp alıw ushın beremen. Sonlıqtan A'kem Meni su'yedi.
18 Janımdı Mennen hesh kim tartıp ala almaydı. Biraq Men onı O'zim beremen. Mende onı beriwge de, qaytıp alıwg'a da biylik bar. Bul buyrıqtı Men A'kemnen aldım.
19 Usı so'zler sebepli, yahudiyler arasında ja'ne bo'liniw payda boldı.
20 Olardın' ko'bisi: – Onı jin urg'an, Onın' esi durıs emes. Nege Onı tın'lap tursızlar? – dedi.
21 Al basqaları: – Bul jinli adamnın' so'zleri emes. Jin soqırdın' ko'zlerin asha ala ma? – dedi.
22 Sol waqıtta Erusalimde İbadatxananı Bag'ıshlaw bayramı boldı. Qıs edi.
23 İysa İbadatxanada, Sulaymannın' aywanında ju'rgen edi.
24 Yahudiy basshıları Onın' a'tirapına jıynalıp: – Qashang'a deyin bizlerdi tu'sinbewshilikke salasan'? Eger Sen Masix bolsan', bizlerge ashıg'ın ayt, – dedi.
25 İysa olarg'a juwap berip bılay dedi: – Men sizlerge ayttım, biraq sizler isenbey atırsızlar. A'kemnin' atı menen qılg'an islerim Men tuwralı gu'walıq berip atır.
26 Biraq ta, sizler isenbey atırsızlar. Sebebi sizler Menin' qoylarım emessizler.
27 Menin' qoylarım dawısıma qulaq asadı. Men olardı bilemen, olar Menin' izime eredi.
28 Men olarg'a ma'n'gilik o'mir beremen ha'm olar hesh qashan nabıt bolmaydı. Hesh kim olardı Menin' qolımnan tartıp ala almaydı.
29 Olardı Mag'an bergen A'kem – ha'mmeden ullı. A'kemnin' qolınan olardı hesh kim tartıp ala almaydı.
30 Men ha'm A'kem birmiz.
31 Sonda yahudiy basshıları Og'an ılaqtırıw ushın, jerden ja'ne tas aldı.
32 İysa olardan: – Men sizlerge A'kem tapsırg'an ko'p jaqsı islerdi ko'rsettim. Olardın' qaysı biri ushın, Meni tas penen urajaqsızlar? – dep soradı.
33 Yahudiy basshıları İysag'a juwap berip: – Seni jaqsı islerin' ushın emes, al Qudayg'a til tiygizgenin' ushın, tas penen urajaqpız. Sen adam bola tura, O'zin'di «Qudayman», – dep atırsan', – dedi.
34 İysa olarg'a bılay dedi: – «Men: sizler qudaylarsız, dedim», – dep Muxaddes Nızamın'ızda jazılg'an emes pe?
35 Quday O'z so'zin jibergen adamlardı qudaylar dep atag'an-g'o. Muxaddes Jazıwdı biykarlawg'a bolmaydı.
36 A'kenin' O'zine ajıratıp alıp, du'nyag'a jibergen Meni «Qudaydın' Ulıman», – degenim ushın, nege «Qudayg'a til tiygizip atırsan'», – deysizler?
37 Eger A'kemnin' islerin qılmay atırg'an bolsam, Mag'an isenben'ler.
38 Biraq Onın' islerin qılıp atırg'an bolsam, Mag'an isenbesen'ler de, qılg'an islerime isenin'ler. Sonda A'kenin' Mende, Menin' A'kede ekenimdi tu'sinip, bilip alasızlar.
39 Sol waqıtta olar İysanı uslawg'a ja'ne ha'reket qıldı, biraq İysa olardın' qollarınan qutılıp qaldı.
40 İysa ja'ne İordan da'ryasının' arg'ı jag'asına, burın Yaqıyanın' adamlardı shomıldırıp ju'rgen jerine barıp, sol jerde qaldı.
41 Og'an ko'p adamlar kelip: – Yaqıya hesh qanday ka'ramat islemegen edi. Biraq onın' bul Adam haqqında aytqanlarının' ha'mmesi durıs shıqtı, – dedi.
42 Sol jerde ko'p adamlar İysag'a isendi.

Yuxan 11
1 -
2 Betaniya degen awılda Lazar atlı bir adam awırıp atırg'an edi. Onın' qarındasları Ma'riyam menen Marta da sol awılda jasaytug'ın edi. Keyinirek İyemiz İysag'a a'tir may quyıp, Onın' ayaqların shashı menen su'rtetug'ın hayal, usı Ma'riyam edi.
3 Apalı-sin'lili İysag'a: «İyem, Senin' jaqsı ko'retug'ın adamın' awırıp atır», – dep xabar jiberdi.
4 İysa bunı esitip: – Bul awırıwdın' izi o'lim menen juwmaqlanbaydı, al Qudaydın' ullılanıwı ushın boladı. Solay etip, bul arqalı Qudaydın' Ulı da ullılanadı, – dedi.
5 İysa Martanı, onın' sin'lisin ha'm Lazardı su'yetug'ın edi.
6 İysa Lazardın' awırıp atırg'anın esitse de, O'zi bolıp atırg'an jerde ja'ne eki ku'n qaldı.
7 Son'ınan sha'kirtlerine: – Ja'ne Yahudiyag'a barayıq, – dedi.
8 Sha'kirtleri Og'an: – Ustaz, yahudiyler Seni jaqında g'ana tas penen urmaqshı edi-g'o. Sen ja'ne sol jerge barajaqsan' ba? – dedi.
9 İysa juwap berip: – Ku'ndiz on eki saat bar emes pe? Ku'ndiz ju'rgen adam su'rnigip jıg'ılmaydı, o'ytkeni ol bul du'nyanın' nurın ko'redi.
10 Al tu'nde ju'riwshi su'rnigip jıg'ıladı, sebebi onda nur joq, – dedi.
11 İysa bul so'zlerdi aytqannan son', olarg'a ja'ne bılay dedi: – Dostımız Lazar uyıqlap qaldı. Biraq Men onı oyatıw ushın ketip baratırman.
12 – İyem, uyıqlap qalg'an bolsa, ta'wir boladı, – dedi sha'kirtleri.
13 İysa Lazardın' o'limin na'zerde tutqan edi. Biraq olar İysa qa'dimgi uyqı haqqında ayttı, dep oyladı.
14 Sonda İysa olarg'a ashıq aytıp: – Lazar o'ldi.
15 Sizlerdin' iseniwin'iz ushın, Menin' sol jerde bolmag'anıma sizler ushın quwanıshlıman. Al endi og'an barayıq, – dedi.
16 Sonda Egiz dep atalg'an Tomas sha'kirtlerge: – Ju'rin'ler kettik, bizler de Onın' menen birge o'lemiz, – dedi.
17 İysa Betaniyag'a jaqınlag'anda, Lazardın' qa'birge qoyılg'anına to'rt ku'n bolg'anın bildi.
18 Betaniya Erusalimge jaqın, u'sh shaqırımday jerde bolg'anlıqtan,
19 ko'p yahudiyler Marta menen Ma'riyamg'a a'jag'asının' o'limi sebepli kewil aytıwg'a keldi.
20 Marta İysanın' kiyatırg'anın esitip, Onı qarsı alıwg'a shıqtı. Al Ma'riyam u'yde qaldı.
21 Marta İysag'a: – İyem! Eger Sen usı jerde bolg'anın'da, a'jag'am o'lmes edi.
22 Biraq ha'zir de Sen Qudaydan ne sorasan' da, Qudaydın' Sag'an beretug'ının bilemen, – dedi.
23 İysa og'an: – Senin' a'jag'an' tiriledi, – dedi.
24 – Aqırettegi qayta tiriliwde onın' da qayta tiriletug'ının bilemen, – dedi Marta.
25 İysa og'an: – Men qayta tiriliw ha'm o'mirmen. Mag'an isengen adam o'lse de, jasaydı.
26 Mag'an isenip jasap atırg'an ha'r bir adam hesh qashan o'lmeydi. Usıg'an isenesen' be? – dedi.
27 Marta Og'an: – Awa, İyem. Senin' du'nyag'a keletug'ın Masix, Qudaydın' Ulı ekenin'e isenemen, – dedi.
28 Marta usını aytıp bolıp ketip qaldı ha'm Ma'riyamdı shaqırıp alıp: – Ustaz usı jerde, seni shaqırıp atır, – dep og'an sıbırladı.
29 Ma'riyam bunı esitiwden tez ornınan turdı da, İysanın' janına ketti.
30 İysa ele awılg'a kirmegen bolıp, Ol Marta menen ushırasqan jerde edi.
31 Ma'riyam menen birge u'yde bolg'an ha'm og'an kewil aytıp otırg'an yahudiyler onın' asıg'ıslıq penen ornınan turıp, sırtqa shıqqanın ko'rdi. Olar onı jılaw ushın qa'birge ketti dep oylap, izine erdi.
32 Ma'riyam İysa turg'an jerge kelgende, Onı ko'rip, ayaqlarına jıg'ıldı da: – İyem! Eger Sen usı jerde bolg'anın'da, a'jag'am o'lmes edi, – dedi.
33 Ma'riyamnın' ha'm onın' menen kelgen yahudiylerdin' jılag'anın ko'rgende, İysa ruwxıy qıynalıp, janı ashıdı.
34 – Onı qay jerge qoydın'lar? – dep soradı. – İyem, kelip ko'r, – dedi olar.
35 İysa ko'zine jas aldı.
36 Sonda yahudiyler: – Qaran'lar, onı qanshelli su'yer eken! – dedi.
37 Biraq olardın' ayırımları: – Soqırdın' ko'zlerin ashqan bul Adam Lazardı o'limnen aman alıp qalmas pa edi? – dedi.
38 İysa ja'ne ishinen teren' qayg'ırıp, qa'birge bardı. Qa'bir bir u'n'girde bolıp, onın' awzı tas penen jabılg'an edi.
39 İysa: – Tastı alıp qoyın'lar, – dedi. Marhumnın' qarındası Marta İysag'a: – İyem! Endi iyislenip baratır. O'ytkeni onın' qa'birge qoyılg'anına to'rt ku'n boldı, – dedi.
40 İysa og'an: – «Eger Mag'an isensen', Qudaydın' ullılıg'ın ko'resen'», – dep sag'an aytqan joq pa edim? – dedi.
41 Solay etip, olar tastı alıp qoydı. İysa ko'zlerin aspang'a tigip, bılay dedi: – A'ke! Menin' tilegimdi esitkenin' ushın, Sag'an minnetdarshılıq bildiremen.
42 Meni ha'mme waqıt esitetug'ının'dı bilemen. Biraq Men bunı usı jerde turg'an xalıq Meni Senin' jibergenin'e iseniwi ushın ayttım.
43 İysa usılardı aytıp, ba'lent dawıs penen: – Lazar, sırtqa shıq! – dep baqırdı.
44 Sonda ayaq-qolları kepinlik penen oralg'an, beti oramal menen baylang'an o'li tirilip, sırtqa shıqtı. İysa olarg'a: – Onı sheshindirip jiberin'ler, kete bersin, – dedi.
45 Solay etip, Ma'riyamg'a kelip, İysanın' qılg'an islerin ko'rgen yahudiylerdin' ko'bisi İysag'a isendi.
46 Biraq ayırımları pariseylerge barıp, İysanın' qılg'an isleri haqqında aytıp berdi.
47 Sonda bas ruwxaniyler menen pariseyler joqarg'ı ken'este jıynalıp: – Bizler ne qılıwımız kerek? Bul Adam ko'p ka'ramatlar islemekte.
48 Eger Onı O'z erkine jibersek, ha'mme Og'an isenip ketedi. Sonda rimliler kelip, İbadatxanamızdı da, elimizdi de joq qıladı, – dedi.
49 Olardın' biri, sol jılı bas ruwxaniy bolg'an Kayafa: – Sizler hesh na'rseni bilmeysizler.
50 Pu'tkil xalıq nabıt bolg'anınan go're, bir adamnın' xalıq ushın o'liwi sizler ushın jaqsıraq ekenin tu'sinbeysizler me? – dedi.
51 -
52 Ol bul so'zlerdi o'zliginen aytpag'an edi. Sol jılı ol bas ruwxaniy bolg'anlıqtan, İysanın' yahudiy xalqı ushın, tek yahudiy xalqı ushın g'ana emes, al Qudaydın' tarqalıp ketken balaların jıynap birlestiriw ushın o'letug'ının boljap aytqan edi.
53 Solay etip, sol ku'nnen baslap olar İysanı o'ltiriwge til biriktirdi.
54 Sonlıqtan İysa endi yahudiyler arasında ashıq ju're almaytug'ın boldı. Sonda Ol sho'ldin' jaqınındag'ı Efraim degen qalashag'a ketip, sha'kirtleri menen birge sol jerde qaldı.
55 Yahudiylerdin' Qutqarılıw bayramı jaqınlap qalg'an edi. Diniy ra'sim boyınsha tazalanıw ushın, eldin' ha'mme ta'repinen ko'p adamlar bayramnan burın Erusalimge keldi.
56 Olar İysanı izledi ha'm İbadatxanada turıp: – Qalay oylaysızlar. Ol bayramg'a keler me eken? – dep bir-birinen soradı.
57 Al bas ruwxaniyler menen pariseyler İysanı uslaw ushın, kim de kim Onın' qay jerde ekenin bilse, xabar beriwdi buyırg'an edi.

Yuxan 12
1 Qutqarılıw bayramınan altı ku'n aldın İysa Betaniyag'a, O'zi o'limnen tiriltken Lazar jasaytug'ın jerge keldi.
2 Sol jerde İysa ushın keshki zıyapat berildi. Marta xızmet etip ju'rgen edi. İysa menen dasturxan a'tirapında jambaslap jatırg'anlardın' arasında Lazar da bar edi.
3 Sonda Ma'riyam yarım litr ju'da' qımbatlı, sap a'tir mayın alıp kelip, İysanın' ayaqlarına quydı ha'm Onın' ayaqların shashları menen su'rtti. U'ydin' ishi maydın' xosh iyisine tolıp ketti.
4 Sonda İysanın' sha'kirtlerinin' biri, son'ınan Og'an satqınlıq isleytug'ın Yahuda İsqariot:
5 – Ne ushın bul may u'sh ju'z dinarg'a satılıp, aqshası jarlılarg'a berilmedi? – dedi.
6 Bul so'zlerdi ol jarlılardı oylag'anı ushın emes, al urı bolg'anı ushın ayttı. Ortalıqtag'ı puldın' qutısı onda bolıp, ol qutıg'a salıng'anlardan o'zine alatug'ın edi.
7 İysa: – Hayaldı tınıshına qoy! Ol bunı Menin' jerlenetug'ın ku'nim ushın saqlap qoyg'an.
8 Jarlılar ha'mme waqıt sizler menen birge, biraq Men sizler menen ha'mme waqıt birge bolmayman, – dedi.
9 Ko'plegen yahudiyler İysanın' Betaniyada ekenin bilip, sol jerge keldi. Olar tek İysa ushın emes, al Ol o'limnen tiriltken Lazardı ko'riw ushın da keldi.
10 Al bas ruwxaniyler Lazardı da o'ltiriwge til biriktirgen edi.
11 O'ytkeni ol sebepli, ko'p yahudiyler olardan ketip qalıp, İysag'a isenetug'ın edi.
12 Erten'ine Erusalimdegi bayramg'a kelgen ko'p xalıq İysanın' da sol jerge keletug'ının esitip qaldı.
13 Olar xurma shaqaların alıp, İysanı qarsı alıwg'a shıqtı ha'm ba'lent dawıs penen bılay dedi: – Hosanna! «İyemizdin' atı menen kiyatırg'an İzraildın' Patshası jarılqansın!»
14 -
15 Muxaddes Jazıwda: «Qorqpa, Erusalim xalqı! Mine, gu'rrege minip, senin' Patshan' kiyatır», – dep jazılg'anday, İysa bir gu'rreni tawıp, og'an mindi.
16 Onın' sha'kirtleri da'slep bunı tu'sinbedi. Biraq İysa ullılıqqa eriskennen son', bul so'zlerdin' Ol haqqında jazılg'anın ha'm xalıqtın' bulardı Ol ushın islegenin eslerine tu'sirdi.
17 İysanın' Lazardı qa'birden shaqırıp, onı o'limnen tiriltken waqtında İysa menen birge bolg'an xalıq ko'rgenlerin aytıp ju'rdi.
18 Sonlıqtan İysanın' bul ka'ramattı islegenin esitken ko'p adamlar Onı qarsı alıwg'a shıqtı.
19 Al pariseyler bir-birine: – Ko'rip tursızlar ma? Qolın'ızdan hesh na'rse kelmey atır. Pu'tkil du'nya Onın' izine erip ketti! – dedi.
20 Bayramda sıyınıw ushın Erusalimge kelgenler arasında bazı grekler de bar edi.
21 Olar Galilanın' Betsayda qalasınan bolg'an Filipke kelip: – Mırza, bizler İysanı ko'riwdi qa'leymiz, – dep o'tinish etti.
22 Filip barıp, bunı Andreyge ayttı. Andrey menen Filip İysag'a barıp xabarladı.
23 İysa olarg'a bılay dep juwap berdi: – Adam Ulının' ullılanatug'ın waqtı keldi.
24 Sizlerge shının, haqıyqatın aytaman: biyday da'ni jerge tu'sip o'lmese, ol jalg'ız qaladı. Al eger o'lse, ko'p zu'ra'a't beredi.
25 O'z janın su'yetug'ın adam onı joytadı. Al bul du'nyada o'z janın jek ko'retug'ın adam onı ma'n'gilik o'mir ushın saqlaydı.
26 Kim de kim Mag'an xızmet etiwdi qa'lese, izime ersin. Men qay jerde bolsam, Menin' xızmetshim de sol jerde boladı. Kim de kim Mag'an xızmet etse, onı A'kem izzet etedi.
27 Endi ju'regim qayg'ıg'a toldı. Men ne deyin? «A'ke, Meni bul waqıttan qutqar», – deyin be? Biraq Men usı waqıt ushın kelgenmen.
28 A'ke, O'z atın'dı ullıla! Sonda aspannan: – Atımdı ullıladım, Men onı ja'ne de ullılayman, – degen saza keldi.
29 Sol jerde turıp, bunı esitken xalıq: «Aspan gu'rkiredi», – dedi. Al basqaları: «Og'an perishte so'yledi», – dedi.
30 İysa olarg'a juwap berip: – Bul saza Men ushın emes, al sizler ushın esitildi.
31 Ha'zir bul du'nyanın' hu'kim etiletug'ın waqtı keldi. Ha'zir bul du'nyanın' ha'kimi quwıp shıg'arıladı.
32 Men jerden joqarıg'a ko'terilgenimde, ha'mme adamlardı O'zime tartaman, – dedi.
33 İysa bunı qanday o'lim menen o'letug'ının bildiriw ushın ayttı.
34 Xalıq Og'an bılay dep juwap berdi: – Bizler Muxaddes Jazıwdan Masixtın' ma'n'gi jasaytug'ının esitkenbiz. Qalay Sen: «Adam Ulı joqarıg'a ko'teriliwi tiyis», – dep atırsan'? Bul Adam Ulı degeni kim?
35 İysa bılay dedi: – Ja'ne az waqıt nur sizler menen birge boladı. Sizlerdi qaran'g'ılıq baspawı ushın, nur bar waqıtta ju'rip qalın'lar. Qaran'g'ılıqta ju'rgen adam qayaqqa baratırg'anın bilmeydi.
36 Sizlerde nur bar waqıtta nurg'a isenin'ler. Sonda nurdın' balaları bolasızlar. İysa usı so'zlerdi aytıp bolıp, olardın' ko'zlerinen tasalandı.
37 İysa olardın' ko'z aldında sonsha ka'ramatlar islese de, olar İysag'a isenbedi.
38 Solay etip, İyshaya payg'ambardın' aytqan mına so'zleri orınlandı: «İyem, bizler aytqan xabarg'a kim isendi? İyemnin' qu'direti kimge ko'rindi?»
39 Sonlıqtan olar isene almadı. Sebebi İyshaya payg'ambar ja'ne bılay degen edi:
40 «Quday olardın' ko'zlerin soqır etti ha'm ju'reklerin tas qıldı. Ko'zleri menen ko'rmeydi, Ju'rekleri menen tu'sinbeydi. Men olarg'a shıpa beriwim ushın, Mag'an qaytıp kelmeydi».
41 İyshaya İysanın' ullılıg'ın ko'rgenlikten, Ol haqqında so'ylep, usı so'zlerdi aytqan edi.
42 Sog'an qaramastan, basshılar arasında da ko'bisi İysag'a isendi. Biraq pariseylerden qorqıp, ma'jilisxanadan quwılmawı ushın, isenimlerin ashıq moyınlamadı.
43 O'ytkeni olar Qudaydın' maqtawınan go're, adamnın' maqtawın ko'birek jaqsı ko'rdi.
44 Sonda İysa ba'lent dawıs penen bılay dedi: – Mag'an isengen adam Meni Jibergen Qudayg'a isengen boladı.
45 Ja'ne de, Meni ko'rgen adam Meni Jibergen Qudaydı ko'rgen boladı.
46 Mag'an isengen ha'r bir adam qaran'g'ılıqta qalmawı ushın, Men du'nyag'a nur bolıp keldim.
47 Kim de kim Menin' so'zlerimdi esitse de, biraq olardı orınlamasa, Men onı hu'kim etpeymen. Sebebi Men du'nyanı hu'kim etiw ushın emes, al onı qutqarıw ushın keldim.
48 Meni ta'n almay, so'zlerimdi qabıllamag'an adamnın' hu'kim etiwshisi bar. Menin' so'ylegen so'zim aqırg'ı ku'ni onı hu'kim etedi.
49 O'ytkeni Men O'zligimnen so'ylegen joqpan. Al Meni jibergen A'kemnin' O'zi ne aytıwımdı ha'm qalay so'ylewimdi Mag'an buyırdı.
50 Onın' buyrıg'ının' ma'n'gilik o'mir ekenin bilemen. Sonlıqtan Men ne aytsam da, A'kemnin' Mag'an aytqanın aytıp atırman.

Yuxan 13
1 Qutqarılıw bayramının' aldın'g'ı ku'ni İysa O'zinin' bul du'nyadan A'kesinin' janına baratug'ın waqtı kelgenin bildi. Ol bul du'nyadag'ı O'zine tiyisli adamlardı su'yetug'ın edi. Olardı aqırına deyin su'ydi.
2 İysa sha'kirtleri menen keshki awqatqa otırdı. Shaytan a'lle qashan Simon ulı Yahuda İsqariottın' kewline İysag'a satqınlıq qılıw niyetin salg'an edi.
3 İysa A'kesinin' ha'mme na'rseni Onın' qolına bergenin, O'zinin' Qudaydan kelgenin ha'm Qudayg'a qaytıp baratırg'anın bilip,
4 dasturxan basınan turdı. Sırtqı kiyimin sheshti de, bir su'lgini alıp beline bayladı.
5 Son'ınan la'genge suw quyıp, sha'kirtlerinin' ayaqların juwıp, belindegi su'lgi menen su'rte basladı.
6 İysa Simon Petrdin' qasına kelgende, Petr Og'an: – İyem, menin' ayaqlarımdı Sen juwajaqsan' ba? – dedi.
7 İysa og'an juwap berip: – Menin' ne islep atırg'anımdı sen ha'zir tu'sinbeysen'. Biraq son'ınan tu'sinip alasan', – dedi.
8 – Menin' ayaqlarımdı Sen hesh qashan juwmaysan'! – dedi ol. – Eger Men senin' ayaqların'dı juwmasam, Menin' menen qatnasta bolmaysan', – dedi İysa.
9 Simon Petr İysag'a: – İyem, onda tek ayaqlarımdı emes, qollarımdı da, basımdı da juwa go'r! – dedi.
10 İysa og'an: – Shomılg'an adam pu'tkilley taza. Onın' tek ayaqların g'ana juwıw kerek. Sizler de tazasızlar, biraq ha'mmen'iz emes, – dedi.
11 İysa O'zine kimnin' satqınlıq qılatug'ının biletug'ın edi. Sonlıqtan: «Biraq ha'mmen'iz emes» degen edi.
12 Sha'kirtlerinin' ayaqların juwıp bolg'annan son', İysa kiyimlerin kiyip, jambaslap jattı da, olarg'a bılay dedi: – Menin' sizlerge ne islegenimdi tu'sinesizler me?
13 Sizler Meni Ustaz ha'm İyem dep ataysızlar. Durıs aytasızlar, sebebi Men Solman.
14 Men sizlerdin' İyen'iz ha'm Ustazın'ız bola tura, ayaqların'ızdı juwg'an bolsam, sizler de bir-birin'izdin' ayaqların'ızdı juwıwın'ız tiyis.
15 Men sizlerge ne islegen bolsam, sizler de sonı islewin'iz ushın, Men sizlerge o'rnek ko'rsettim.
16 Sizlerge shının, haqıyqatın aytaman: xızmetshi xojasınan ullı emes. Elshi de o'zin jibergennen ullı emes.
17 Eger sizler bulardı bilip orınlasan'ız, baxıtlı bolasızlar!
18 – Men ha'mmen'iz tuwralı aytıp atırg'an joqpan. Men O'zimnin' tan'lap alg'anlarımdı bilemen. Biraq Muxaddes Jazıwdag'ı: «Menin' nanımdı jegen Mag'an qarsı qol ko'terdi», – degen so'zler orınlanıwı kerek.
19 Bul ju'z bergende, Menin' Sol ekenime iseniwin'iz ushın, Men sizlerge ha'zir, bul bolmastan burın aytıp atırman.
20 Sizlerge shının, haqıyqatın aytaman: kim de kim Men jibergen adamdı qabıl alsa, Onın' Meni qabıl alg'anı boladı. Kim de kim Meni qabıl alsa, Onın' Meni Jibergendi qabıl alg'anı boladı.
21 İysa bulardı aytqannan son', ruwxıy qıynalıp, ashıq so'ylep bılay dedi: – Sizlerge shının, haqıyqatın aytaman: aran'ızdag'ı birin'iz Mag'an satqınlıq isleydi.
22 Sha'kirtleri Onın' kimdi na'zerde tutıp atırg'anın tu'sinbey, bir-birine qarastı.
23 Sha'kirtler arasında biri Onın' ko'kiregine su'yenip jatırg'an edi. İysa onı su'yetug'ın edi.
24 Simon Petr sol sha'kirtke: «Ol kim tuwralı aytıp atır, sora», – dep ımladı.
25 İysanın' ko'kiregine su'yenip jatırg'an sol sha'kirt Onnan: – İyem, ol kim? – dep soradı.
26 İysa juwap berip: – Men mına bir bo'lek nandı malıp, kimge bersem, ol – sol, – dedi de, bir bo'lek nandı malıp, Simon ulı Yahuda İsqariotqa berdi.
27 Yahuda nandı alıwdan-aq, onın' ishine shaytan kirdi. İysa og'an: – Qılajaq isin'di tezirek qıl, – dedi.
28 Dasturxan a'tirapında otırg'anlardın' hesh qaysısı İysanın' bul so'zlerdi Yahudag'a ne ushın aytqanın tu'sinbedi.
29 Aqsha qutısı Yahudada bolg'anlıqtan, İysa og'an: «Bayram ushın bizlerge kerekli zatlardı satıp al» yamasa «Jarlılarg'a bir na'rse ber», – dep atırg'an shıg'ar, dep oyladı geybirewleri.
30 Al Yahuda bir bo'lek nandı alıwdan-aq, sırtqa shıg'ıp ketti. Tu'n bolg'an edi.
31 Yahuda sırtqa shıg'ıp ketkennen son', İysa bılay dedi: – Ha'zir Adam Ulı ullılandı. Ol arqalı Quday da ullılandı.
32 Quday Ol arqalı ullılang'anlıqtan, Qudaydın' O'zi de Onı ullılaydı. Onı tez arada ullılaydı.
33 Balalarım! Endi Men sizler menen birge uzaq waqıt bolmayman. Meni izleysizler, biraq yahudiy basshılarına aytqanımday, sizlerge de aytatug'ınım: Men baratug'ın jerge sizler bara almaysızlar.
34 Sizlerge jan'a buyrıq berip atırman: bir-birin'izdi su'yin'ler! Menin' sizlerdi su'ygenim sıyaqlı, sizler de bir-birin'izdi su'yin'ler.
35 Eger bir-birin'izdi su'ysen'ler, sizlerdin' Menin' sha'kirtlerim ekenin'izdi ha'mme usı arqalı bilip aladı.
36 Simon Petr İysag'a: – İyem, Sen qayaqqa baratırsan'? – dedi. İysa: – Men baratug'ın jerge sen ha'zir izimnen erip bara almaysan'. Biraq son'ınan izimnen kelesen', – dep juwap berdi.
37 Petr Og'an: – İyem, ne ushın Senin' izin'nen ha'zir bara almayman? Men Sen ushın janımdı beremen! – dedi.
38 İysa og'an bılay dep juwap berdi: – Men ushın janın'dı bermekshimisen'? Sag'an shının, haqıyqatın aytaman: qoraz shaqırmastan burın sen Mennen u'sh ret tanasan'.

Yuxan 14
1 İysa sha'kirtlerine bılay dedi: – Ju'reklerin'iz g'am shekpesin. Qudayg'a isenin'ler, Mag'an da isenin'ler.
2 A'kemnin' u'yinde orın ko'p. Eger olay bolmag'anda, sizlerge aytpas edim. O'ytkeni Men sizler ushın orın tayarlawg'a ketip baratırman.
3 Men barıp, sizler ushın orın tayarlag'anımnan son', sizler de Men bolatug'ın jerde bolıwın'ız ushın, ja'ne kelip, sizlerdi O'z janıma alıp ketemen.
4 Men baratug'ın jerge aparatug'ın joldı sizler bilesizler.
5 Tomas İysag'a: – İyem, Senin' qayaqqa baratug'ının'dı bilmeymiz-g'o. Joldı qalay bile alamız? – dedi.
6 İysa og'an bılay dedi: – Men jol, haqıyqat ha'm o'mirmen. Men arqalı bolmasa, hesh kim A'kege bara almaydı.
7 Eger Meni bilsen'ler, A'kemdi de bilesizler. Ha'zirden baslap Onı bilesizler ha'm Onı ko'rdin'ler.
8 Filip İysag'a: – İyem, bizlerge A'keni ko'rset, bizlerge sonın' o'zi jetkilikli, – dedi.
9 İysa og'an bılay dedi: – Filip, Men sonsha waqıttan beri sizler menen birge bolsam da, Meni ele bilmeysen' be? Meni ko'rgen A'keni ko'rgen boladı-g'o. Sen ne ushın: «Bizlerge A'keni ko'rset», – dep aytıp atırsan'?
10 Menin' A'kede, A'kenin' Mende ekenine isenbeysen' be? Sizlerge aytqan so'zlerimdi O'zligimnen aytıp turg'an joqpan, al Mende jasap atırg'an A'ke O'z islerin islep atır.
11 Menin' A'kede, A'kenin' Mende ekenine isenin'ler. Hesh bolmasa, islegen islerim arqalı Mag'an isenin'ler.
12 Sizlerge shının, haqıyqatın aytaman: Mag'an isengen adamnın' o'zi de Men islegen islerdi isleydi, ha'tte, olardan da u'lkenirek islerdi isleydi. Sebebi Men A'keme baratırman.
13 A'ke Ulı arqalı ullılanıwı ushın, Menin' atım menen ne sorasan'lar da, ha'mmesin orınlayman.
14 Menin' atım menen bir na'rse sorasan'lar, Men onı orınlayman.
15 – Eger Meni su'ysen'ler, Menin' buyrıqlarımdı orınlaysızlar.
16 Men A'kemnen sorayman ha'm Ol sizler menen ma'n'gi birge bolıwı ushın basqa Jubatıwshını jiberedi.
17 Ol – Haqıyqat Ruwxı. Du'nya Onı qabıl ete almaydı. O'ytkeni Onı ko'rmeydi de, tanımaydı da. Biraq sizler Onı bilesizler. Sebebi Ol sizler menen birge jasaydı, Ol ishin'izde boladı.
18 Sizlerdi jetim qılıp qaldırmayman, sizlerge qaytıp kelemen.
19 Birazdan keyin, du'nya Meni qaytıp ko'rmeydi. Biraq sizler Meni ko'resizler. O'ytkeni Men qayta tirilemen, sizler de qayta tirilesizler.
20 Sol ku'ni sizler Menin' A'kemde, sizlerdin' Mende ha'm Menin' sizlerde ekenimdi bilesizler.
21 Menin' buyrıqlarımdı bilip, olardı orınlag'an adam – Meni su'yetug'ın adam. Meni su'ygen adamdı A'kem de su'yedi. Men de onı su'yip, og'an O'zimdi ko'rsetemen.
22 İsqariotlı emes basqa Yahuda İysag'a: – İyem, bul qalay bolg'anı, O'zin'di du'nyag'a emes, bizlerge ko'rsetejaqsan' ba? – dedi.
23 İysa og'an bılay dep juwap berdi: – Kim de kim Meni su'yse, Menin' so'zimdi orınlaydı. A'kem de onı su'yedi. Bizler og'an kelip, onın' menen birge jasaymız.
24 Meni su'ymegen adam so'zlerimdi orınlamaydı. Sizler esitip atırg'an so'zler Meniki emes, al Meni jibergen A'kemdiki.
25 Men ele sizler menen birge bolg'an waqtımda sizlerge bulardı ayttım.
26 A'kemnin' Menin' atımnan jiberetug'ın Jubatıwshısı, Muxaddes Ruwx sizlerge ha'mmesin u'yretedi. Ol Menin' sizlerge aytqanlarımnın' ha'mmesin eslerin'izge tu'siredi.
27 Men sizlerge tınıshlıq qaldıraman. O'z tınıshlıg'ımdı sizlerge beremen. Men beretug'ın tınıshlıq du'nya beretug'ın tınıshlıqqa uqsamaydı. Ju'reklerin'iz g'am shekpesin, qorqpan'lar.
28 Sizler Menin': «Sizlerden ketemen ha'm ja'ne sizlerge qaytıp kelemen», – degenimdi esittin'ler. Eger sizler Meni su'ygenin'izde: «A'kemnin' janına baratırman», – degenime quwanar edin'ler. Sebebi A'kem Mennen ullı.
29 Bular ju'z bergende iseniwin'iz ushın, ele ju'z bermesten burın, sizlerge ha'zirden ayttım.
30 Sizler menen endi ko'p so'ylespeymen. O'ytkeni bul du'nyanın' ha'kimi kiyatır. Onın' Menin' u'stimnen hesh qanday biyligi joq.
31 Biraq bul du'nya Menin' A'kemdi su'yetug'ınımdı ha'm Onın' Mag'an buyırg'anlarının' ha'mmesin orınlaytug'ınımdı biliwi tiyis. Qa'ne turın'lar, bul jerden keteyik.

Yuxan 15
1 – Men – haqıyqıy ju'zim ag'ashıman, al A'kem bag'man.
2 Mendegi jemis bermeytug'ın ha'r bir shaqanı Ol kesip taslaydı. Jemis beretug'ın ha'r bir shaqanı ja'ne de ko'birek jemis bersin dep, putap tazalaydı.
3 Menin' sizlerge aytqan so'zlerim arqalı sizler a'lle qashan tazasızlar.
4 Mende bolın'lar, Men de sizlerde bolaman. Ag'ashta bolmag'an shaqa o'z-o'zinen jemis bere almag'anı sıyaqlı, sizler de Mende bolmasan'lar, jemis bere almaysızlar.
5 Men – ju'zim ag'ashıman, sizler – shaqalarsız. Kim Mende bolıp, Men onda bolsam, ol ko'p jemis beredi. Sebebi Mensiz hesh na'rse isley almaysızlar.
6 Kim de kim Mende bolmasa, shaqa sıyaqlı sırtqa taslanıp, quwrap qaladı. Bunday shaqalar jıynalıp, otqa taslanıp jandırıladı.
7 Eger sizler Mende bolıp, Menin' so'zlerim sizlerde bolsa, qa'legenin'izdi soran'lar, sizlerge beriledi.
8 Sizler ko'p jemis bersen'ler, A'kem ullılanadı. Sonda Menin' sha'kirtlerim bolasızlar.
9 A'kenin' Meni su'ygeni sıyaqlı, Men de sizlerdi su'ydim. Menin' su'yispenshiligime sadıq bolın'lar.
10 Men A'kemnin' buyrıqların orınlap, Onın' su'yispenshiligine sadıq bolg'anımday, sizler de eger Menin' buyrıqlarımdı orınlasan'lar, Menin' su'yispenshiligime sadıq bolasızlar.
11 Bulardı sizlerge Menin' quwanıshım sizlerde bolıwı ushın ha'm quwanıshın'ız tolı bolıwı ushın ayttım.
12 Menin' buyrıg'ım bul: Men sizlerdi qalay su'ygen bolsam, sizler de bir-birin'izdi solay su'yin'ler.
13 Dosları ushın o'z janın bergen adamnın' su'yispenshiliginen artıq su'yispenshilik joq.
14 Eger sizler buyırg'anlarımdı orınlasan'lar, Menin' doslarım bolasızlar.
15 Bunnan bılay, sizlerdi «qul» dep atamayman. O'ytkeni qul xojayınının' ne isleytug'ının bilmeydi. Sizlerdi «doslarım» dep atayman. Sebebi A'kemnen esitkenlerimnin' ha'mmesin sizlerge bildirdim.
16 Sizler Meni emes, Men sizlerdi tan'ladım. Barıp jemis bersin ha'm jemisi turaqlı bolsın dep, sizlerdi tayınladım. Solay etip, Menin' atım menen A'keden ne sorasan'lar da, Ol sizlerge beredi.
17 Sizlerge buyrıg'ım sol: bir-birin'izdi su'yin'ler!
18 – Eger du'nya sizlerdi jek ko'rse, sizlerden aldın onın' Meni jek ko'rgenin bilin'ler.
19 Sizler bul du'nyaniki bolg'anın'ızda, du'nya o'zine tiyislilerdi su'yer edi. Biraq, sizler bul du'nyaniki emessizler: o'ytkeni Men sizlerdi du'nyadan tan'lap aldım. Sonlıqtan du'nya sizlerdi jek ko'redi.
20 Menin': «Xızmetshi xojasınan ullı emes», – degen so'zlerimdi eslerin'izge tu'sirin'ler. Eger adamlar Meni quwdalasa, sizlerdi de quwdalaydı. Eger Menin' so'zimdi tın'lasa, sizlerdin' so'zlerin'izdi de tın'laydı.
21 Bul islerdin' ha'mmesin sizlerge Menin' atım sebepli isleydi. Sebebi olar Meni Jibergendi bilmeydi.
22 Eger Men kelmegenimde ha'm olarg'a aytpag'anımda, olardın' gu'naları bolmas edi. Biraq endi gu'nalarına keshirim joq.
23 Meni jek ko'rgen adam Menin' A'kemdi de jek ko'rgen boladı.
24 Eger Men olar arasında hesh kim islemegen islerdi islemegenimde, olarda gu'na bolmas edi. Endi bolsa, olar islerimdi ko'rse de, Meni de, A'kemdi de jek ko'rdi.
25 Biraq bul olardın' Muxaddes Nızamındag'ı: «Meni biykarg'a jek ko'rdi», – degen so'zlerdin' orınlanıwı ushın boldı.
26 A'kemnen sizlerge Men jiberetug'ın Jubatıwshı, yag'nıy A'kemnen shıg'atug'ın Haqıyqat Ruwxı kelgende, Ol Men tuwralı gu'walıq beredi.
27 Sizler de gu'walıq beresizler. O'ytkeni a'welden-aq Menin' menen birgesizler.

Yuxan 16
1 – Men bulardı sizlerge isenimnen qaytpawın'ız ushın ayttım.
2 Sizlerdi ma'jilisxanadan quwıp jiberedi. Ha'tte, sizlerdi o'ltirip atırg'an ha'r bir adam bunın' menen Qudayg'a xızmet etip atırman, dep oylaytug'ın waqıt keledi.
3 Bulardı A'kemdi de, Meni de bilmegenlikten isleydi.
4 Sol waqıt kelgende bulardı sizlerge aytqanımdı eske tu'siriwin'iz ushın sizlerge bildirgen edim. A'welden sizlerge bulardı aytqan joqpan, sebebi Men sizler menen birge edim.
5 – Endi bolsa, Meni Jibergennin' janına baratırman. Degen menen, aran'ızda hesh kim Mennen: «Qayaqqa baratırsan'?» – dep sorap atırg'an joq.
6 Biraq sizlerge bulardı aytqanım ushın, ju'regin'iz qayg'ıg'a toldı.
7 Sog'an qaramastan, Men sizlerge haqıyqatın aytaman: Menin' ketkenim sizler ushın jaqsıraq. Eger Men ketpesem, sizlerge Jubatıwshı kelmeydi. Eger ketsem, Onı sizlerge jiberemen.
8 Ol kelgende, gu'na haqqında, haqlıq haqqında ha'm hu'kim haqqında du'nyanın' aljasqanın a'shkaralaydı.
9 Gu'na sonnan ibarat: adamlar Mag'an isenbeydi.
10 Haqlıq sonnan ibarat: Men A'kemnin' janına ketip baratırman ha'm endi qaytıp Meni ko'rmeysizler.
11 Hu'kim sonnan ibarat: bul du'nyanın' ha'kimi hu'kim etildi.
12 Sizlerge ja'ne de aytatug'ınlarım ko'p, biraq ha'zir sizler ko'tere almaysızlar.
13 Biraq Ol, yag'nıy Haqıyqat Ruwxı kelgende, sizlerdi tolıq haqıyqatqa qaray jeteleydi. Ol O'zliginen so'ylemeydi, tek neni esitse, sonı so'yleydi ha'm keleshekte ne bolatug'ının sizlerge bildiredi.
14 Ol Meni ullılaydı. O'ytkeni Ol Menikinen alıp, sizlerge bildiredi.
15 A'kemde ne bar bolsa, ha'mmesi Meniki. Sonlıqtan: «Ol Menikinen alıp, sizlerge bildiredi», – degen edim.
16 Birazdan son', sizler Meni qaytıp ko'rmeysizler. Ja'ne birazdan son', Meni ko'resizler.
17 Sonda sha'kirtlerdin' geybirewleri bir-birine: – «Birazdan son', sizler Meni ko'rmeysizler, ja'ne birazdan son', Meni ko'resizler» ha'm «Sebebi A'keme ketip baratırman», – dep aytıp, Ol bizlerge ne demekshi?
18 «Birazdan son'» degeni ne? Ne aytqanına tu'sinbey atırmız-g'o, – dedi.
19 İysa olardın' O'zine bir soraw bermekshi bolg'anın bilip, olarg'a bılay dedi: – «Birazdan son', Meni ko'rmeysizler, ja'ne birazdan son', Meni ko'resizler», – degenim haqqında bir-birin'izden sorap tursızlar ma?
20 Sizlerge shının, haqıyqatın aytaman: sizler jılap, aza tutasızlar, al du'nya quwanadı. Sizler qayg'ırasızlar, biraq qayg'ın'ız quwanıshqa aylanadı.
21 Hayal bala tuwg'anda azap shegedi, o'ytkeni onın' waqtı keldi. Biraq balasın tuwg'annan son', du'nyag'a adam kelgenlikten quwanıp, shekken azabın umıtıp ketedi.
22 Sol sıyaqlı, sizler de ha'zir qayg'ırıp atırsızlar. Biraq Men sizlerdi ja'ne ko'remen ha'm ju'regin'iz quwanıshqa toladı. Bul quwanıshtı sizlerden hesh kim tartıp ala almaydı.
23 Sol ku'ni Mennen hesh na'rse soramaysızlar. Sizlerge shının, haqıyqatın aytaman: Menin' atım menen A'kemnen ne sorasan'lar da sizlerge beredi.
24 Ha'zirge deyin sizler Menin' atım menen hesh na'rse soramadın'lar. Soran'lar, alasızlar, sonda quwanıshın'ız tolı boladı.
25 Sizlerge bulardı tımsallar menen ayttım. Biraq Men sizlerge tımsallar menen so'ylemeytug'ın waqıt keledi, sonda A'kem haqqında sizlerge ashıqtan-ashıq aytaman.
26 Sol ku'ni Menin' atım menen A'kemnen soraysızlar. Sizler ushın A'kemnen Men sorayman, dep atırg'anım joq.
27 A'kemnin' O'zi sizlerdi su'yedi, sebebi sizler Meni su'yip, Menin' A'kemnen kelgenime isendin'ler.
28 Men A'kemnen shıg'ıp, du'nyag'a keldim. Endi du'nyanı qaldırıp, A'keme qaytıp baratırman.
29 Sha'kirtleri İysag'a: – Mine, endi ashıq aytıp tursan', hesh tımsal qollanıp atırg'an joqsan'.
30 Senin' ha'mme na'rseni biletug'ının'dı endi bilemiz. Hesh kimnin' Sag'an soraw beriwinin' ha'jeti joq. Sol sebepli, Senin' Qudaydan kelgenin'e isenemiz, – dedi.
31 İysa olarg'a juwap berip bılay dedi: – Endi isenesizler me?
32 Mine, ha'mmen'iz u'ylerin'izge tarqap ketip, Meni jalg'ız qaldıratug'ın waqtın'ız keledi, ol kelip qaldı da. Biraq Men jalg'ız emespen, o'ytkeni A'kem Menin' menen birge.
33 Bulardı sizlerge Mende bolıp, tınıshlıq alıwın'ız ushın ayttım. Bul du'nyada qıyınshılıq ko'resizler, biraq ma'rt bolın'lar, Men du'nyanı jen'dim!

Yuxan 17
1 İysa bul so'zlerdi aytıp bolg'annan son', ko'zlerin aspang'a tigip bılay dedi: – A'ke, waqıt keldi. Ulın' Seni ullılawı ushın, Sen de Ulın'dı ullıla.
2 Sebebi Senin' Og'an bergen adamların'nın' ha'mmesine Ol ma'n'gilik o'mir bersin dep, Sen Og'an pu'tkil adamzat u'stinen biylik berdin'.
3 Ma'n'gilik o'mir – bul Seni, jalg'ız haq Qudaydı ha'm Sen jibergen İysa Masixtı biliw.
4 Senin' Mag'an tapsırg'an isin'di tamamlag'anım menen, Seni jer ju'zinde ullıladım.
5 A'ke, du'nya jaratılmastan burın Senin' menen birge bolg'anımda, Mende bolg'an ullılıq penen ha'zir Meni O'zin'nin' aldın'da ullıla.
6 – Senin' Mag'an du'nyadan bergen adamların'a Seni ashıp berdim. Olar Seniki edi, Sen olardı Mag'an berdin' ha'm olar Senin' so'zlerin'di orınladı.
7 Senin' Mag'an bergenlerin'nin' ha'mmesi Sennen ekenin olar endi bilip aldı.
8 O'ytkeni Mag'an bergen so'zlerin'di olarg'a tapsırdım, olar qabıl etti. Olar Menin' Sennen kelgenimdi haqıyqattan bildi ha'm Meni Senin' jibergenin'e isendi.
9 Olar ushın sorayman: du'nya ushın emes, Mag'an bergen adamların' ushın sorayman. Sebebi olar Seniki.
10 Menikinin' ha'mmesi – Seniki ha'm Senikinin' ha'mmesi – Meniki. Men olar arqalı ullılandım.
11 Men endi bul du'nyada emespen, biraq olar bul du'nyada. Men Sag'an baratırman, Muxaddes A'ke, Mag'an bergen O'z atın'nın' ku'shi menen olardı saqla, olar da Biz sıyaqlı bir bolsın.
12 Men olar menen birge bolg'anımda, Senin' Mag'an bergen atın'nın' ku'shi menen olardı qorg'ap saqladım. Nabıt bolıwg'a tiyisli adamnan basqa olardan hesh biri nabıt bolmadı. Solay etip, Muxaddes Jazıw orınlandı.
13 Endi Men Sag'an baratırman. Menin' quwanıshım olarda tolı bolıwı ushın, bul so'zlerdi du'nyada bolg'an waqtımda aytıp atırman.
14 Men olarg'a Senin' so'zin'di tapsırdım, du'nya bolsa olardı jek ko'rdi. O'ytkeni Menin' du'nyag'a tiyisli bolmag'anım sıyaqlı, olar da du'nyag'a tiyisli emes.
15 Olardı du'nyadan alıwın'dı emes, jawızlıqtan, shaytannan saqlawın'dı sorayman.
16 Menin' du'nyag'a tiyisli bolmag'anım sıyaqlı, olar da du'nyag'a tiyisli emes.
17 Olardı haqıyqat penen muxaddes qıl. Senin' so'zin' – haqıyqat.
18 Senin' Meni du'nyag'a jibergenin' sıyaqlı, Men de olardı du'nyag'a jiberdim.
19 Olar da haqıyqat penen muxaddes bolıwları ushın, Men O'zimdi olar ushın bag'ıshlayman.
20 – Men tek olar ushın emes, al olardın' so'zleri arqalı Mag'an isenetug'ınlar ushın da sorayman:
21 olardın' ha'mmesi bir bolsın. A'ke, Meni Senin' jibergenin'e du'nya iseniwi ushın, Senin' Mende ha'm Menin' Sende bolg'anım sıyaqlı, olar da Bizde bolsın.
22 Biz bir bolg'anımız sıyaqlı, olar da bir bolıwı ushın, Senin' Mag'an bergen ullılıg'ın'dı olarg'a berdim.
23 Men olarda, Sen Mendesen'. Meni Senin' jibergenin'di ha'm Senin' Meni su'yetug'ının' sıyaqlı, olardı da su'yetug'ının'dı du'nya biliwi ushın, olar da bir tutas bolsın.
24 A'ke! Senin' Mag'an bergen adamların' Men bolatug'ın jerde Menin' menen birge bolıp, Sen Meni du'nya jaratılmastan burın su'ygenlikten, Senin' Mag'an bergen ullılıg'ın'dı olardın' da ko'riwin qa'leymen.
25 A'dil A'ke! Du'nya Seni bilmeydi, biraq Men Seni bilemen. Bular da Meni Senin' jibergenin'di biledi.
26 Mag'an degen su'yispenshiligin' olarda bolıwı ushın ha'm Men de olarda bolıwım ushın, Senin' atın'dı olarg'a bildirdim ha'm bildiriwdi dawam etemen.

Yuxan 18
1 İysa duwa etip bolg'annan son', sha'kirtleri menen birge Kidron sayının' arg'ı jag'asına o'tti. Ol jerde bir bag' bar edi. İysa sha'kirtleri menen sol bag'qa kirdi.
2 Og'an satqınlıq qılg'an Yahuda da bul jerdi biletug'ın edi. Sebebi İysa sha'kirtleri menen ol jerde tez-tez ushırasıp turatug'ın edi.
3 Solay etip, Yahuda janına bir topar Rim a'skerleri menen bas ruwxaniyler ha'm pariseyler jibergen saqshılardı alıp, sol jerge keldi. Olardın' qollarında panıs, shom ha'm qurallar bar edi.
4 İysa O'zine bolajaq ha'mme na'rseni bilgenlikten, aldına shıg'ıp, olardan: – Kimdi izlep ju'rsizler? – dep soradı.
5 – Nasıralı İysanı, – dep juwap berdi olar. – Men – Solman, – dedi İysa. İysanın' satqını Yahuda da olar menen birge turg'an edi.
6 İysa: «Men – Solman» dewi menen, olar artqa sheginip, jerge jıg'ıldı.
7 Sonda İysa olardan ja'ne: – Kimdi izlep ju'rsizler? – dep soradı. – Nasıralı İysanı, – desti olar.
8 İysa juwap berip: – Sizlerge ayttım-g'o, Men – Solman. Eger Meni izlep ju'rgen bolsan'lar, bul adamlardı jiberin'ler, ketsin, – dedi.
9 Bul Onın': «Senin' Mag'an bergenlerin'nin' hesh birin joytpadım», – dep burın O'zi aytqan so'zlerinin' orınlanıwı ushın boldı.
10 Sonda Simon Petr janındag'ı qılıshın suwırıp alıp, bas ruwxaniydin' qulının' on' qulag'ın shawıp tasladı. Quldın' atı Malkus edi.
11 İysa Petrge: – Qılıshın'dı qınabına salıp qoy! A'kemnin' Mag'an bergen azap kesesinen ishpeyin be? – dedi.
12 Son'ınan a'skerler toparı menen olardın' basshısı ha'm yahudiylerdin' saqshıları İysanı uslap bayladı.
13 Onı da'slep Xannag'a alıp bardı. Xanna sol jılı bas ruwxaniy bolg'an Kayafanın' qa'yin atası edi.
14 Yahudiy basshılarına: «Xalıq ushın bir adamnın' o'liwi jaqsıraq», – dep ken'es bergen usı Kayafa edi.
15 Simon Petr menen ja'ne basqa sha'kirti İysanın' izine erip bardı. Bul sha'kirt bas ruwxaniyge tanıs bolg'anlıqtan, İysa menen birge bas ruwxaniydin' ha'wlisine kirdi.
16 Al Petr sırtta, qapının' aldında qaldı. Bas ruwxaniydin' tanısı bolg'an sol sha'kirt sırtqa shıg'ıp, qapını qarawıllag'an shorı qız benen so'ylesti de, Petrdi ishke alıp kirdi.
17 Qapını qarawıllag'an shorı qız Petrden: – Sen de bul Adamnın' sha'kirtlerinen emessen' be? – dep soradı. – Yaq, – dep juwap berdi ol.
18 Ku'n suwıq bolg'anlıqtan, xızmetshiler menen saqshılar ko'mir jag'ıp, jılınıp turdı. Petr de olar menen birge turıp jılındı.
19 Bas ruwxaniy İysadan Onın' sha'kirtleri ha'm ta'liymatı haqqında soradı.
20 İysa og'an bılay dep juwap berdi: – Men du'nyag'a ashıq so'yledim. Ha'mme waqıtta yahudiyler jıynalatug'ın ma'jilisxanalarda ha'm İbadatxanada u'yrettim. Jasırın hesh na'rse aytpadım.
21 Nege Mennen sorap atırsan'? So'ylegenlerimdi esitkenlerden sora. Olar ne aytqanımdı biledi.
22 İysa usılardı aytqanda, Og'an jaqın turg'an saqshılardın' biri: – Bas ruwxaniyge de usılay juwap beriwge bola ma? – dep Onın' betine urıp jiberdi.
23 İysa og'an: – Eger Men nadurıs so'ylegen bolsam, nadurıslıg'ımdı da'lille. Biraq durıs so'ylegen bolsam, nege Meni urasan'? – dedi.
24 Xanna İysanı baylawlı halında bas ruwxaniy Kayafag'a jiberdi.
25 Simon Petr ele otqa jılınıp tur edi. – Sen de Onın' sha'kirtlerinen emessen' be? – dep soradı olar. Biraq ol tanıp: – Yaq, – dedi.
26 Bas ruwxaniydin' qullarının' biri, Petr qulag'ın shapqan adamnın' ag'ayini Petrden: – Seni bag'da Onın' menen birge ko'rgen joqpan ba? – dep soradı.
27 Petr ja'ne tandı. Sol waqıtta-aq qoraz shaqırdı.
28 Tan' azanda yahudiy basshıları İysanı Kayafanın' aldınan Rim ha'kimxanasına alıp bardı. Olar Qutqarılıw bayramının' asın haramlanbay jew ushın ha'kimxanag'a kirmedi.
29 Sol sebepten Pilat sırtqa shıg'ıp, olardan: – Bul Adamdı ne na'rsede ayıplap atırsızlar? – dep soradı.
30 Olar juwap berip: – Eger bul Adam jınayatshı bolmag'anda, Onı senin' aldın'a alıp kelmes edik, – dedi.
31 Pilat olarg'a: – Onı o'zlerin'iz alıp ketip, o'z nızamın'ız boyınsha hu'kim etin'ler, – dedi. Yahudiy basshıları: – Bizlerge hesh kimdi o'ltiriwge ruxsat etilmegen, – dedi.
32 İysanın' O'zinin' qanday o'lim menen o'letug'ını haqqında aytqan so'zlerinin' orınlanıwı ushın usılay boldı.
33 Sonda Pilat ja'ne ha'kimxanag'a kirdi ha'm İysanı o'zine shaqırtıp: – Sen Yahudiylerdin' Patshasımısan'? – dep soradı.
34 İysa bılay dep juwap berdi: – Bunı o'zin' aytıp tursan' ba yamasa Men tuwralı sag'an basqalar ayttı ma?
35 Pilat: – Men ne yahudiymen be? Seni mag'an O'z xalqın' menen bas ruwxaniylerin' tapsırdı. Sen ne islep qoydın'? – dedi.
36 İysa juwap berip: – Menin' Patshalıg'ım bul du'nyada emes. Eger Patshalıg'ım bul du'nyada bolg'anda, yahudiy basshılarının' qolına tapsırılmawım ushın, xızmetshilerim gu'reser edi. Biraq Menin' Patshalıg'ım bul jerde emes, – dedi.
37 – Demek, Sen Patsha ekensen'-da'? – dedi Pilat. İysa juwap berip: – O'zin' aytqanday, Men Patshaman. Men haqıyqat haqqında gu'walıq beriw ushın tuwıldım ha'm sonın' ushın du'nyag'a keldim. Kim haqıyqat ta'repinde bolsa, Menin' dawısımdı esitedi, – dedi.
38 Pilat İysag'a: – Haqıyqat degen ne? – dedi. Bunı aytıp bolg'annan son', Pilat ja'ne yahudiylerdin' janına shıg'ıp, olarg'a: – Men Onnan hesh ayıp taba almay atırman.
39 Biraq sizlerde bar bir a'det boyınsha, men ha'r Qutqarılıw bayramında sizler ushın bir tutqındı bosatıp beretug'ın edim. Sizler ushın yahudiylerdin' Patshasın bosatıp beriwimdi qa'leysizler me? – dedi.
40 Biraq olar ja'ne: – Yaq, Onı emes, Barabanı bosat! – dep baqırıstı. Al Baraba qozg'alan'shı edi.

Yuxan 19
1 Sonda Pilat İysanı uslap, qamshılawdı buyırdı.
2 A'skerler tikenli shıbıqlardan taj o'rip, İysanın' basına saldı. Son'ınan Og'an shım qızıl shapan kiygizdi.
3 Aldına kelip: – Jasasın, Yahudiylerdin' Patshası! – dep ju'zine shapalaq penen urdı.
4 Pilat ja'ne sırtqa shıg'ıp, yahudiylerge: – Mine, menin' Onnan hesh bir ayıp tappag'anımdı sizlerdi bilsin dep, Onı sizlerdin' aldın'ızg'a shıg'arıp atırman, – dedi.
5 Sonda basında tikenli tajı, u'stinde shım qızıl shapanı bar İysa sırtqa shıqtı. Pilat olarg'a: – Mine, bul Adam! – dedi.
6 Bas ruwxaniyler menen olardın' saqshıları İysanı ko'rgende: – Onı atanaq ag'ashqa shegele, shegele! – dep baqırıstı. Pilat olarg'a: – Onı sizler alıp ketip, atanaq ag'ashqa shegelen'ler. O'ytkeni men Onnan hesh qanday ayıp tappay atırman, – dedi.
7 Yahudiy basshıları og'an juwap berip: – Bizlerde nızam bar ha'm sol nızam boyınsha, Ol o'liwi sha'rt. Sebebi Ol O'zin Qudaydın' Ulı dep atadı, – dedi.
8 Pilat bul so'zlerdi esitkende, burıng'ıdan beter qorqıp ketti.
9 Qaytadan ha'kimxanag'a kirip, İysadan: – Sen qay jerdensen'? – dep soradı. Biraq İysa og'an juwap bermedi.
10 Pilat Og'an: – Menin' menen so'ylespeyjaqsan' ba? Seni azat qılıwg'a da, atanaq ag'ashqa shegeletiwge de biyligim bar ekenin bilmeysen' be? – dedi.
11 İysa juwap berip: – Sag'an Qudaydan berilmegende, sende Menin' u'stimnen hesh qanday biylik bolmas edi. Sonlıqtan Meni sag'an uslap bergennin' gu'nası senin' gu'nan'nan awırıraq, – dedi.
12 Sol waqıttan baslap, Pilat İysanı azat etiwge tırıstı. Biraq yahudiy basshıları: – Bul Adamdı azat qılsan', Rim patshası-Qaysardın' dostı emessen'. O'zin patsha dep ataytug'ın ha'r bir adam Qaysarg'a qarsı boladı, – dep baqırıstı.
13 Pilat bul so'zlerdi esitkende, İysanı sırtqa shıg'ardı ha'm «Tas maydansha», evreyshe Gabbata dep atalg'an jerdegi hu'kim gu'rsisine otırdı.
14 Tayarlıq ku'ni, Qutqarılıw bayramınan bir ku'n burın saat on ekiler shamasında Pilat yahudiylerge: – Mine, sizlerdin' Patshan'ız! – dedi.
15 Biraq olar baqırısıp: – Joq qıl Onı! Joq qıl, atanaq ag'ashqa shegele! – dedi. Pilat olarg'a: – Sizlerdin' Patshan'ızdı atanaq ag'ashqa shegeleyin be? – dedi. – Bizlerdin' Qaysardan basqa patshamız joq, – dep juwap berdi bas ruwxaniyler.
16 Solay etip, Pilat İysanı atanaq ag'ashqa shegelew ushın a'skerlerge tapsırdı. A'skerler İysanı alıp ketti.
17 İysa O'z atanaq ag'ashın arqalap, «Bas su'yek ornı», evreyshe Golgota dep atalg'an jerge keldi.
18 Sol jerde İysanı ha'm Onın' menen birge eki adamdı atanaq ag'ashqa shegeledi. Olardın' birewi on' ta'repte, ekinshisi sol ta'repte, al İysa ortada edi.
19 Pilat jazıw jazdırıp, onı atanaq ag'ashtın' u'stine ildirtti. Onda: «NASIRALI İYSA – YaHUDİYLERDİЊ PATShASI», – dep jazılg'an edi.
20 Yahudiylerdin' ko'bisi bul jazıwdı oqıdı. O'ytkeni İysa atanaq ag'ashqa shegelengen jer qalag'a jaqın edi ha'm bul jazıw evreyshe, latınsha ha'm grekshe jazılg'an edi.
21 Yahudiylerdin' bas ruwxaniyleri Pilatqa bılay dedi: – «Yahudiylerdin' Patshası» dep jazba, «Onın' O'zi: Men – Yahudiylerdin' Patshasıman, dedi», – dep jaz.
22 – Ne jazajaq bolsam jazdım, – dep juwap berdi Pilat.
23 A'skerler İysanı atanaq ag'ashqa shegelegennen son', Onın' sırtqı kiyimin aldı ha'm onı to'rt bo'lekke bo'lip, ha'r qaysısı bir bo'lekten aldı. Ko'ylegin de aldı. Ol tigilmegen bolıp, bastan-ayaq bir pu'tin toqıma edi.
24 Sonlıqtan a'skerler bir-birine: – Bunı jırtpayıq, shek taslayıq, kimge tu'sse, sol alsın, – dedi. Bul Muxaddes Jazıwdag'ı mına so'zlerdin' orınlanıwı ushın boldı: «Sırtqı kiyimimdi o'z ara bo'listi, Ko'ylegim ushın shek tasladı». A'skerler usı aytılg'andı isledi.
25 İysanın' atanaq ag'ashının' qasında Onın' anası, anasının' apası, Klopanın' hayalı Ma'riyam ha'm magdalalı Ma'riyam turg'an edi.
26 İysa anasın ha'm onın' janında turg'an O'zinin' su'yikli sha'kirtin ko'rgende, anasına: – Apa, mine, senin' ulın', – dedi.
27 Keyin sha'kirtine: – Mine, bul senin' anan', – dedi. Sol waqıttan baslap, sol sha'kirt onı o'z u'yine aldı.
28 Sonnan son', İysa ha'mmesinin' tamamlang'anın bilip, Muxaddes Jazıw orınlanıwı ushın: – Sho'llep turman! – dedi.
29 Sol jerde ashshı sharapqa tolı bir gu'ze tur edi. A'skerler sorg'ıshtı og'an sin'dirip alıp, issoptın' shıbıg'ına qadadı da, İysanın' awzına tuttı.
30 İysa onı tatıp ko'rip: – Orınlandı, – dedi de, basın iyip, jan tapsırdı.
31 Bul tayarlıq ku'ni edi. Erten'gi ku'n Qutqarılıw bayramına tuwra keletug'ın ayrıqsha dem alıs ku'ni bolg'anlıqtan, yahudiy basshıları denelerdi atanaq ag'ashta qaldırıwdı qa'lemedi. Olar Pilattan shegelengenlerdin' ayaqların sındırıp, denelerdi alıp taslawdı soradı.
32 Sonda a'skerler barıp, İysa menen atanaq ag'ashqa shegelengenlerdin' da'slep birinshisinin', son'ınan ekinshisinin' ayaqların sındırıp tasladı.
33 Biraq İysanın' qasına kelgende, Onın' a'lle qashan jan tapsırg'anın ko'rip, ayaqların sındırmadı.
34 Bunın' ornına, a'skerlerdin' biri Onın' bu'yirin nayza menen testi. Sol waqıtta-aq qan menen suw ag'ıp shıqtı.
35 Bunı ko'rgen adamnın' gu'walıg'ı haqıyqat. Ol o'zinin' haqıyqatlıqtı aytıp atırg'anın biledi. Sizler de iseniwin'iz ushın ol gu'walıq berdi.
36 Bulardın' ha'mmesi: «Onın' hesh bir su'yegi sınbaydı», – degen Muxaddes Jazıwdag'ı so'zlerdin' orınlanıwı ushın boldı.
37 Muxaddes Jazıwdın' basqa bir jerinde: «O'zleri nayza menen tesken Adamg'a qaraydı», – delingen.
38 Bunnan son', arimatiyalı Yusup İysanın' denesin alıp ketiw ushın Pilattan ruxsat soradı. Yusup İysanın' sha'kirti edi. Biraq ol yahudiy basshılarınan qorqqanlıqtan, bunı jasırıp ju'rgen edi. Pilat ruxsat bergennen son', Yusup barıp, İysanın' denesin alıp ketti.
39 Burın tu'nde İysag'a kelgen Nikodim de ju'z qadaqqa jaqın mirra menen aloe aralaspasın alıp keldi.
40 Olar İysanın' denesin alıp, yahudiylerdin' jerlew da'stu'ri boyınsha, Onı xosh iyisli zatlar menen kepinlikke oradı.
41 İysa atanaq ag'ashqa shegelengen jerde bir bag' bolıp, bul bag'dın' ishinde ele hesh kim qoyılmag'an bir jan'a qa'bir bar edi.
42 Bul ku'n yahudiylerdin' tayarlıq ku'ni bolg'anlıqtan, qa'bir jaqın jaylasqanı sebepli, olar İysanı sol jerge qoydı.

Yuxan 20
1 Ha'ptenin' birinshi ku'ni, yag'nıy ekshembi ku'ni tan' azanda, ele qaran'g'ı bolg'anda, magdalalı Ma'riyam qa'birge keldi ha'm qa'birdin' awzındag'ı tastın' alıp taslang'anın ko'rdi.
2 Ol juwırıp, Simon Petrge ha'm İysanın' jaqsı ko'retug'ın sol sha'kirtine bardı da, olarg'a: – İyemizdi qa'birden alıp ketipti. Onı qay jerge qoyg'anın bilmeymiz, – dedi.
3 Sonda Petr menen basqa sha'kirt shıg'ıp, qa'birge qaray jol aldı.
4 Olar juwırıp ketti. Biraq sol sha'kirt Petrden tezirek juwırıp, qa'birge birinshi bolıp keldi.
5 Ol en'keyip ishke qarap, sol jerde kepinliktin' jatırg'anın ko'rdi, biraq ishke kirmedi.
6 Onın' izinen Simon Petr jetip kelip, qa'birge kirdi. Sol jerde jatırg'an kepinlikti ha'm
7 İysanın' basına oralg'an oramaldı ko'rdi. Oramal kepinlik penen birge emes, al bo'lek jerde bu'klenip turg'an edi.
8 Sonda qa'birge birinshi bolıp kelgen sol sha'kirt te ishke kirdi ha'm usılardı ko'rip, isendi.
9 Sebebi olar İysanın' o'limnen qayta tiriliwi tiyis ekenin aytqan Muxaddes Jazıwdı elege deyin tu'sinbeytug'ın edi.
10 Bunnan son', sha'kirtler u'ylerine qaytıp ketti.
11 Al Ma'riyam qa'birdin' sırtında jılap turg'an edi. Jılap turıp, en'keyip qa'birdin' ishine qaradı
12 ha'm aq kiyimli eki perishteni ko'rdi. Biri İysanın' denesi jatqan jerdin' bas ushında, ekinshisi ayaq ushında otırg'an edi.
13 Olar Ma'riyamnan: – Hayal, sen nege jılap tursan'? – dep soradı. – İyemdi alıp ketipti. Onı qay jerge qoyg'anın bilmeymen, – dedi ol.
14 Usılardı aytıp bolıp, arqasına burıldı ha'm İysanın' turg'anın ko'rdi. Biraq Onın' İysa ekenin tanımadı.
15 İysa og'an: – Hayal, sen nege jılap tursan'? Kimdi izlep ju'rsen'? – dedi. Ma'riyam Onı bag'man dep oylap, Og'an: – Mırza, eger Onı sen alıp ketken bolsan', qay jerge qoyg'anın'dı mag'an ayt, men Onı alıp qaytayın, – dedi.
16 İysa og'an: – Ma'riyam! – dedi. Ma'riyam burılıp, evreyshelep: – Ra'bbuniy! – dedi. (Ra'bbuniy – «ustaz» degendi an'latadı.)
17 İysa og'an: – Mag'an qol tiygizbe! Sebebi Men ele A'kemnin' janına ko'terilmedim. Al sen tuwısqanlarıma barıp, Menin' A'kemnin' ha'm sizlerdin' A'ken'izdin', Menin' Qudayımnın' ha'm sizlerdin' Qudayın'ızdın' aldına ko'terilip baratırg'anımdı ayt, – dedi.
18 Magdalalı Ma'riyam sha'kirtlerge barıp, olarg'a: – Men İyemdi ko'rdim! – dedi ha'm İysanın' o'zine ne aytqanların olarg'a xabarladı.
19 Ha'ptenin' birinshi ku'ni, yag'nıy ekshembi ku'ni keshte sha'kirtler birge jıynalg'an edi. Yahudiy basshılarınan qorqqanlıqtan, olar u'ydin' qapıların ilip qoyg'anda, İysa keldi. Olardın' ortasında turıp, olarg'a: – Tınıshlıq sizlerge yar bolsın! – dedi.
20 Bunı aytıp, olarg'a qolların ha'm bu'yirin ko'rsetti. Sha'kirtler İyemizdi ko'rip, qattı quwandı.
21 İysa olarg'a ja'ne bılay dedi: – Tınıshlıq sizlerge yar bolsın! A'kem Meni jibergeni sıyaqlı, Men de sizlerdi jiberip atırman.
22 Usılay dedi de, olarg'a qaray u'plep: – Muxaddes Ruwxtı alın'lar.
23 Sizler kimnin' gu'naların keshirsen'ler, Quday da onın' gu'naların keshiredi. Sizler kimnin' gu'naların keshirmesen'ler, Quday da onın' gu'naların keshirmeydi, – dedi.
24 On eki sha'kirttin' biri, Egiz dep atalg'an Tomas İysa kelgende olardın' arasında joq edi.
25 Sonlıqtan basqa sha'kirtler og'an: – Bizler İyemizdi ko'rdik, – desti. Biraq Tomas olarg'a: – Onın' qollarındag'ı shege izlerin ko'rmegenimshe, barmag'ım menen shege izlerin ha'm qollarım menen Onın' bu'yirin uslap ko'rmegenimshe, isenbeymen, – dedi.
26 Bir ha'pteden son', İysanın' sha'kirtleri ja'ne u'yde jıynalg'an edi. Tomas ta olar menen birge edi. U'ydin' qapıları ilik bolg'anda, İysa kelip, olardın' ortasında turdı da: – Tınıshlıq sizlerge yar bolsın! – dedi.
27 Son'ınan Tomasqa: – Barmag'ın'dı berman soz. Qollarıma qara, qolın'dı sozıp, bu'yirimdi uslap ko'r. Gu'manlanbay, isen, – dedi.
28 Tomas Og'an juwap berip: – İyem menin', Qudayım menin'! – dedi.
29 İysa og'an: – Sen Meni ko'rgenlikten isendin'. Biraq, ko'rmey isengenler qanday baxıtlı! – dedi.
30 İysa sha'kirtlerinin' aldında bul kitapta jazılmag'an basqa da ko'p ka'ramatlar isledi.
31 Biraq bular sizlerdin' İysanın' Masix, Qudaydın' Ulı ekenine iseniwin'iz ushın ha'm isenip, Onın' atı menen o'mirge iye bolıwın'ız ushın jazıldı.

Yuxan 21
1 Bunnan son', İysa Tiberiya ten'izinin' jag'asında sha'kirtlerine ja'ne ko'rindi. Bul bılay boldı:
2 Simon Petr, Egiz dep atalg'an Tomas, Galilanın' Kana qalasınan bolg'an Nataniel, Zebedeydin' ulları ha'm İysanın' sha'kirtlerinen ja'ne ekewi birge edi.
3 Simon Petr olarg'a: – Men balıq awlawg'a ketip baratırman, – dedi. – Bizler de senin' menen birge baramız, – dedi olar. Olar barıp, qayıqqa mindi. Biraq sol tu'ni hesh na'rse tuta almadı.
4 Tan' atqanda, ten'izdin' jag'asında İysa turg'an edi. Biraq sha'kirtleri Onın' İysa ekenin bilmedi.
5 İysa olardan: – Ha'y, doslar, balıg'ın'ız joq pa? – dep soradı. – Joq, – dep juwap berdi olar.
6 – Awın'ızdı qayıqtın' on' jag'ına salın'lar, sonda tutasızlar, – dedi İysa. Olar aw salıp, ko'p balıq tutqanlıqtan, awdı tartıp shıg'ara almadı.
7 İysanın' su'yikli sha'kirti Petrge: – Bul İyemiz! – dedi. «Bul İyemiz» degendi esitkennen, Simon Petr jalan'ash bolg'anlıqtan kiyimin kiyip, o'zin ten'izge attı.
8 Al basqa sha'kirtler balıq tolı awdı su'yrep, qayıq penen keldi. O'ytkeni olar jag'adan shama menen tek ju'z metr uzaqlıqta edi.
9 Olar jag'ag'a shıqqanda, ol jerde jag'ılıp atırg'an ko'mirdi ha'm qozdın' u'stine qoyılg'an balıq penen nandı ko'rdi.
10 İysa olarg'a: – Ha'zir tutqan balıqların'ızdan alıp kelin'ler, – dedi.
11 Simon Petr qayıqqa minip, balıqqa tolı awdı jag'ag'a tartıp shıg'ardı. Awda bir ju'z eliw u'sh iri balıq bar edi. Balıqlar sonshelli ko'p bolsa da, aw jırtılmadı.
12 İysa olarg'a: – Kelin'ler, azang'ı awqattı jen'ler, – dedi. Sha'kirtlerinin' hesh qaysısı Onnan: «Sen kimsen'?» – dep sorawg'a batına almadı. Sebebi Onın' İyemiz ekenin biletug'ın edi.
13 İysa jaqınıraq keldi de, nandı alıp, olarg'a berdi. Balıqlar menen de usılay isledi.
14 Solay etip, bul İysanın' o'limnen tirilgeninen son', sha'kirtlerine u'shinshi ma'rte ko'riniwi edi.
15 Azang'ı awqattı jep bolg'annan son', İysa Simon Petrden: – Yunus ulı Simon, Meni olardan da ko'birek su'yesen' be? – dep soradı. – Awa, İyem. Seni jaqsı ko'retug'ınımdı bilesen'-g'o, – dedi Og'an Petr. İysa og'an: – Qozılarımdı otlat, – dedi.
16 İysa ekinshi ma'rte onnan: – Yunus ulı Simon, Meni su'yesen' be? – dep soradı. Petr Og'an: – Awa, İyem. Seni jaqsı ko'retug'ınımdı bilesen'-g'o, – dedi. İysa og'an: – Qoylarımdı baq, – dedi.
17 U'shinshi ma'rte İysa onnan: – Yunus ulı Simon, Meni jaqsı ko'resen' be? – dep soradı. Petr Onın' o'zinen u'sh ma'rte: «Meni jaqsı ko'resen' be?» – dep sorag'anına qapa boldı. – İyem, Sen ha'mmesin bilesen', Seni su'yetug'ınımdı da bilesen', – dedi Petr. İysa og'an bılay dedi: – Qozılarımdı otlat.
18 Sag'an shının, haqıyqatın aytaman: jas waqtın'da belbewin'di o'zin' baylap, qa'legen jerin'e baratug'ın edin'. Biraq qartayg'anın'da qolların'dı sozıp turasan' ha'm basqa birew belbewin'di baylap, seni qa'lemegen jerin'e alıp baradı.
19 İysa bunı Petrdin' qanday o'lim menen Qudaydı ullılaytug'ının bildiriw ushın aytqan edi. Usını aytıp bolıp: – İzime er, – dedi.
20 Petr artına burılıp, İysanın' su'yikli sha'kirtinin' izlerine erip kiyatırg'anın ko'rdi. Bul – keshki awqat waqtında İysanın' ko'kiregine su'yenip jatıp: «İyem, Sag'an kim satqınlıq isleydi?» – dep sorag'an sha'kirt edi.
21 Petr onı ko'rip, İysadan: – İyem, og'an ne boladı? – dep soradı.
22 İysa og'an: – Men kelemen degenshe, onın' jasawın qa'lesem, sag'an ne? Sen Menin' izime er, – dedi.
23 Solay etip, tuwısqanlar arasında: «Bul sha'kirt o'lmeydi», – degen so'z tarqaldı. Biraq İysa Petrge: «Ol o'lmeydi», – degen joq. Al: «Men kelemen degenshe, onın' jasawın qa'lesem, sag'an ne?» – degen edi.
24 Bulardın' ha'mmesi haqqında gu'walıq berip, usılardı jazg'an sol sha'kirt. Bizler onın' gu'walıg'ının' haqıyqat ekenin bilemiz.
25 İysa islegen basqa da ko'p isler bar. Eger olar birme-bir jazılg'anda, jazılg'an kitaplar du'nyag'a sıymas edi, dep oylayman.

Elshiler 1
1 -
2 Hu'rmetli Teofil! Men birinshi kitabımda İysanın' islewge ha'm u'yretiwge kiriskeninen baslap, O'zi tan'lag'an elshilerine Muxaddes Ruwx arqalı buyrıqlar bergennen son', aspang'a alıng'an ku'nine deyin bolg'an waqıyalardın' ha'mmesin jazg'an edim.
3 Ol azap shegip o'lgennen keyin, ko'p isenimli da'liller menen elshilerge O'zinin' qayta tirilgenin ko'rsetti. Qırıq ku'n dawamında olarg'a ko'rinip, Qudaydın' Patshalıg'ına baylanıslı na'rseler haqqında ayttı.
4 Olar menen birge bolg'anda mına buyrıqtı berdi: – Erusalimnen ketip qalman'lar. Al o'zlerin'iz Mennen esitken A'kemnin' wa'desinin' orınlanıwın ku'tin'ler.
5 Sebebi Yaqıya suw menen shomıldırg'an edi, biraq sizler ko'p ku'n o'tpey Muxaddes Ruwx penen shomıldırılasızlar.
6 Elshiler birge jıynalg'anda, İysadan bılay dep soradı: – İyem, İzrailg'a patshalıqtı ha'zir qaytarıp berejaqsan' ba?
7 İysa olarg'a: – A'kenin' O'z biyligi menen belgilep qoyg'an waqıt-ma'ha'llerin biliw sizlerge berilmegen.
8 Biraq sizlerge Muxaddes Ruwx tu'skende ku'sh-quwat alasızlar ha'm Erusalimde, pu'tkil Yahudiyada, Samariyada, ha'tte, du'nyanın' shetine deyin Menin' gu'walarım bolasızlar, – dedi.
9 İysa usılardı aytıp bolıp, olardın' ko'z aldında aspang'a alındı. Onı bir bult qaplap, olardın' na'zerinen uzaqlastırdı.
10 İysa ko'terilip baratırg'anda, olar ko'zlerin aspang'a tigip turg'an edi. Birden olardın' qasında aq kiyimli eki adam payda bolıp:
11 – Ha'y, galilalılar, nege aspang'a qarap tursızlar? Sizlerden aspang'a alıng'an bul İysanın' qalay ko'terilgenin ko'rgenin'izdey, Ol anıq solay qaytıp keledi, – dedi.
12 Bunnan son', elshiler Za'ytu'n tawı dep atalg'an tawdan Erusalimge qaytıp keldi. Bul taw Erusalimge jaqın bolıp, bir shaqırımday jerde jaylasqan edi.
13 Qalag'a kirip, o'zleri bolıp atırg'an u'ydin' joqarg'ı qabatına ko'terildi. Olar: Petr, Yuxan, Yaqıp, Andrey, Filip, Tomas, Bartolomey, Matta, Alpeydin' ulı Yaqıp, watansu'yer Simon ha'm Yaqıp ulı Yahuda edi.
14 Bulardın' ha'mmesi hayal-qızlar, İysanın' anası Ma'riyam ha'm Onın' tuwısqanları menen birlikte u'zliksiz duwa etetug'ın edi.
15 Sol ku'nlerdin' birinde jıynalg'an bir ju'z jigirmag'a shamalas iseniwshilerdin' arasınan Petr ornınan turıp bılay dedi:
16 – Tuwısqanlarım! Muxaddes Ruwxtın' İysanı uslap alg'anlarg'a jolbasshılıq etken Yahuda haqqında Dawıt arqalı a'welden bildirgen Muxaddes Jazıwı orınlanıwı kerek edi.
17 Yahuda da bizlerdin' aramızda biri bolıp, usı xızmetten u'lesin alg'an edi. (
18 Bul adam o'z qılmısının' haqısına bir egislik jer satıp aldı. Ol sol jerde et-betinen jıg'ılıp, qarnı jarıldı ha'm barlıq ishekleri aqtarıldı.
19 Bul waqıya Erusalim turg'ınlarının' ha'mmesine ma'lim boldı. Sonlıqtan sol egislik jer olardın' tilinde «Xakeldama» dep atalıp, «Qan jeri» degen ma'nisti an'latadı.)
20 O'ytkeni Zaburda: «Onın' ma'kanı qan'ırap qalsın, Onda jasawshı bolmasın». Ja'ne de: «Onın' ornın basqa birew iyelesin», – dep jazılg'an.
21 -
22 Sonlıqtan İyemiz İysa bizler menen birge bolg'anda, yag'nıy Yaqıyanın' suwg'a shomıldırıwınan baslap, İysanın' aspang'a alıng'an ku'nine deyin, ba'rqulla bizlerdin' aramızda bolg'an adamlardın' biri Onın' qayta tirilgenine bizler menen birge gu'wa bolıwı tiyis.
23 Solay etip, eki adam: laqabı Yustus bolg'an Barsaba dep atalatug'ın Yusup ha'm Matiyas usınıldı.
24 -
25 Son'ınan olar bılay dep duwa etti: – O, İyemiz, Sen ha'r bir adamnın' kewlin bilesen'. Usı eki adamnın' qaysısın elshilik xızmetine tan'lag'anın'dı bizlerge ko'rset. Al Yahuda bul xızmetti taslap, o'zine ılayıqlı jerge ketti.
26 Olar ekewine shek taslag'anda, shek Matiyasqa tu'sti. Solay etip, ol on bir elshinin' qatarına qosıldı.

Elshiler 2
1 Eliwinshi ku'ni bayramı kelgende, iseniwshilerdin' ha'mmesi bir jerge jıynaldı.
2 Tosattan aspannan ku'shli samal eskendey bolıp, bir shawqım esitildi ha'm olar otırg'an u'ydi pu'tkilley toltırıp jiberdi.
3 Ottın' jalını sıyaqlı tillerge uqsag'an bir na'rseler olarg'a ko'rinip, bo'linip-bo'linip ha'r birinin' u'stine tu'sti.
4 Olardın' ha'mmesi Muxaddes Ruwxqa tolıp, Ruwxtın' aytqızıwı boyınsha basqa tillerde so'yley basladı.
5 Sol waqıtta Erusalimde du'nyanın' ha'r tu'rli ellerinen kelgen dinshil yahudiyler jasaytug'ın edi.
6 Bul sesti esitip, ko'p xalıq bir jerge jıynaldı. Olardın' ha'r biri o'z tillerinde aytılg'an so'zlerdi esitkenlikten hayran boldı.
7 Ha'mme qattı tan' qalısıp, bılay dedi: – Qaran'lar, bul so'ylep atırg'anlardın' ha'mmesi galilalı emes pe?
8 Onda qalay olardın' bizlerdin' ha'r birimizdin' tuwılg'an jerimizdin' tilinde so'ylep atırg'anın esitip turmız?
9 Aramızda parfiyalılar, midiyalılar, elamiyliler bar. Mesopotamiyada, Yahudiyada ha'm Kapadokiyada, Pontus ha'm Aziyada,
10 -
11 Frikiya ha'm Pamfiliyada, Mısır ha'm Liviyanın' Kirenege jaqın u'lkelerinde jasaytug'ınlar bar. O'zleri yahudiy bolg'an ha'm yahudiy dinine o'tken Rimnen kelgen qonaqlar, kritliler ha'm arablar da bar. Biraq bizler Qudaydın' ullı isleri haqqında ha'r birimiz o'z tillerimizde esitip turmız-g'o.
12 Olardın' ha'mmesi an'-tan' bolısıp, bir-birinen: – Bunı qalay tu'siniwge boladı? – dep soradı.
13 Al geybirewleri mısqıllap: – Olar taza sharap iship, ma's bolg'an, – desti.
14 Sonda on bir elshi menen birge Petr ornınan turdı da, ba'lent dawıs penen xalıqqa qarata so'yledi: – Yahudiyler ha'm pu'tkil Erusalim turg'ınları! Men bunı sizlerge tu'sindireyin, so'zlerime qulaq salın'lar.
15 Bul adamlar sizler oylag'anday ma's emes. Sebebi ha'zir azang'ı saat tog'ız-g'o.
16 Biraq bul ko'rip turg'anların'ız İoel payg'ambar arqalı aldın ala aytılg'an edi:
17 «Quday bılay deydi: Son'g'ı ku'nlerde barlıq adamlardın' u'stine O'z Ruwxımdı jawdıraman. Ulların'ız ha'm qızların'ız payg'ambarshılıq etedi. Jasların'ız ayanlar, qartayg'an adamların'ız tu'sler ko'redi.
18 Sol ku'nlerde O'zimnin' er ha'm hayal xızmetshilerimnin' u'stine de, O'z Ruwxımdı jawdıraman, Olar da payg'ambarshılıq etedi.
19 Joqarıda, aspanda tan' qalarlıq na'rseler, To'mende, jer ju'zinde ka'ramatlı belgiler: qan, ot ha'm burqırag'an tu'tinlerdi ko'rsetemen.
20 İyemizdin' ullı ha'm saltanatlı ku'ni kelmesten aldın, ku'n qaran'g'ılanadı, ay qang'a aylanadı.
21 Sonda İyemizdin' atın aytıp shaqırg'an ha'r bir adam qutqarıladı».
22 İzraillılar, mına so'zlerge qulaq salın'lar: xabarın'ız bar, Nasıralı İysa Qudaydın' Ol arqalı aran'ızda islegen ka'ramatları, tan' qalarlıq waqıyaları ha'm ka'ramatlı belgileri menen Quday ta'repinen da'lillengen Adam edi.
23 Bul İysa Qudaydın' erki ha'm aldın ala belgilegeni boyınsha, sizlerge uslap berilgen edi. Sizler Onı Qudaydın' Nızamın bilmeytug'ın basqa millet adamlarının' qolı menen atanaq ag'ashqa shegelep o'ltirdin'ler.
24 Al Quday o'lim azabının' tusawların u'zip, Onı tiriltti. O'ytkeni Onı o'limnin' uslap turıwı mu'mkin emes edi.
25 Ol haqqında Dawıt bılay degen: «İyemdi ha'mme waqıt ko'z aldımda ko'rdim, Ol menin' on' jag'ımda bolg'anlıqtan, men albıramayman.
26 Sonlıqtan kewlim quwanıp, tilim shadlanıp so'yleydi. Denem de u'mit ishinde jasaydı.
27 Sebebi Sen janımdı o'liler ma'kanına taslap ketpeysen', O'z Muxaddesin'di shiritip qoymaysan'.
28 Mag'an o'mir jolların u'yrettin', Meni O'z janın'da quwanıshqa bo'leysen'».
29 Tuwısqanlarım! Men sizlerge ullı babamız Dawıt haqqında ashıq ayta alaman: ol o'ldi ha'm jerlendi. Onın' qa'biri bu'ginge deyin usı jerde, bizlerde saqlang'an.
30 Dawıt payg'ambar bolg'anlıqtan, Qudaydın' og'an: «Senin' urpag'ın'nan Birin taxtın'a otırg'ızaman», – dep o'zine ant iship, wa'de bergenin bildi.
31 Sonlıqtan ol keleshekte ne bolatug'ının ko'rip, Masixtın' qayta tiriletug'ını tuwralı bılay degen edi: «Ol o'liler ma'kanına taslap qaldırılmadı, Denesi de shirimedi».
32 Quday usı İysanı o'limnen tiriltti, bug'an bizlerdin' ha'mmemiz gu'wamız.
33 Ol Qudaydın' qu'direti menen aspandag'ı joqarı ha'melge ko'terilip, A'keden wa'de etilgen Muxaddes Ruwxtı aldı. Ha'zir ko'rgenin'iz ha'm esitkenin'iz sıyaqlı, sol Ruwxtı bizlerge jawdırdı.
34 -
35 Dawıt aspang'a ko'terilmegen bolsa da bılay degen edi: «İyem menin' İyeme ayttı: „Dushpanların'dı ayag'ın'nın' astına bastırmag'anımsha, Menin' on' jag'ımda otır“».
36 Solay etip, pu'tkil İzrail xalqı anıq bilip qoysın: Quday sizler atanaq ag'ashqa shegelegen sol İysanı ha'm İyemiz, ha'm Masix qıldı.
37 Bunı esitkenlerdin' ju'reklerine qanjar sug'ılg'anday boldı. Olar Petr ha'm basqa elshilerden: – Tuwısqanlar, bizler ne islewimiz kerek? – dep soradı.
38 Petr olarg'a bılay dedi: – Gu'naların'ızdın' keshiriliwi ushın ta'wbe etip, ha'r birin'iz İysa Masixtın' atı menen suwg'a shomıldırılın'lar. Sonda Muxaddes Ruwxtı sıyg'a alasızlar.
39 Bul wa'de sizlerge, sizlerdin' balaların'ızg'a ha'm alıstag'ılardın' ha'mmesine, yag'nıy Quday İyemiz shaqırg'an ha'r bir adamg'a berilgen.
40 Petr basqa da ko'p so'zler menen olarg'a gu'walıq berip: – Bul buzıq a'wladtan qutqarılın'lar, – dep o'tinish etti.
41 Onın' so'zin qabıl etkenler suwg'a shomıldırılıp, sol ku'ni olarg'a u'sh mın'g'a shamalas adam qosıldı.
42 Olar o'zlerin elshilerdin' ta'limine bag'ıshlap, bir-biri menen qarım-qatnasta boldı ha'm birge nan sındırıp, duwa etetug'ın edi.
43 Elshiler arqalı ko'p tan' qalarlıq na'rseler ha'm ka'ramatlı belgiler ko'rsetilgenlikten, ha'mmeni qorqınısh biyledi.
44 İseniwshilerdin' ha'mmesi birge jıynalıp, ha'mme na'rsesin ortalıqqa qoydı.
45 Mal-mu'liklerin satıp, ha'r kimnin' mu'ta'jligine qaray u'lestiretug'ın edi.
46 Olar ha'r ku'ni birge İbadatxananın' ha'wlisinde jıynalısıp, u'ylerde nan sındırıstı. Quwanıshlı tu'rde haq kewil menen birge awqatlandı.
47 Qudayg'a maqtawlar aytıp, pu'tkil xalıqtın' alg'ısına bo'lendi. İyemiz de qutqarılg'anlardı olarg'a ku'n sayın qosıp bardı.

Elshiler 3
1 Bir ku'ni Petr menen Yuxan duwa etiw waqtında, tu'sten keyin saat u'shte İbadatxanag'a baratır edi.
2 Sol jerde ishten ayag'ı la'n' bolıp tuwılg'an bir adam bar edi. Ol İbadatxanag'a kelgenlerden sadaqa soraw ushın ko'terip a'kelinip, ha'r ku'ni İbadatxananın' «Go'zzal» degen qapısının' qasında otırg'ızılatug'ın edi.
3 Bul adam İbadatxanag'a kirip baratırg'an Petr menen Yuxandı ko'rip, olardan sadaqa soradı.
4 Petr menen Yuxan og'an tigilip qaradı. Son'ınan Petr og'an: – Bizlerge qara! – dedi.
5 Sol adam olardan bir na'rse alıwdı da'metip, olarg'a dıqqat penen tigilip qaldı.
6 Petr og'an: – Mende gu'mis ha'm altın joq, biraq sag'an o'zimde barımdı beremen. Nasıralı İysa Masix atı menen aytaman, ju'r! – dep
7 onın' on' qolınan usladı da, ornınan turg'ızdı. Sol waqıtta-aq onın' ayaqları menen tobıqlarına ku'sh endi.
8 Ol ornınan ushıp turdı da, ju're basladı. Bılay-bılay ju'rip sekiriwi menen Qudayg'a alg'ıslar aytıp, olar menen birge İbadatxanag'a kirdi.
9 Pu'tkil xalıq onın' ju'rip baratırg'anın ha'm Qudaydı alg'ıslap atırg'anın ko'rip,
10 onın' İbadatxananın' «Go'zzal» degen qapısının' qasında otırıp, tilenshilik etken adam ekenin tanıdı. Onın' menen ju'z bergen waqıyag'a olar qattı hayran qalısıp, an'-tan' bolıstı.
11 Jan'ag'ı adam Petr menen Yuxannan ayırılmay ju'rgende, pu'tkil xalıq hayran qalısıp, «Sulaymannın' aywanı» dep atalatug'ın jerge, olardın' qasına juwırısıp keldi.
12 Bunı ko'rgen Petr xalıqqa qarata bılay dedi: – İzraillılar, bug'an nege an'-tan' bolıp atırsızlar? Bul adamdı bizler o'z ku'shimiz yamasa dinshilligimiz benen ju'rgizgendey, nege bizlerge tigilip tursızlar?
13 İbrayımnın', Isaqtın', Yaqıptın' Qudayı, bizin' ata-babalarımızdın' Qudayı O'z xızmetshisi İysanı ullıladı. Sizler Onı uslap berdin'ler ha'm Pilat Onı bosatıwg'a qarar etkende, Onnan Pilattın' aldında waz keshtin'ler.
14 Muxaddes ha'm haq Adamnan waz keship, bir adam o'ltiriwshinin' o'zlerin'izge bosatılıp beriliwin talap ettin'ler.
15 Sizler O'mir İyesin o'ltirdin'ler, biraq Quday Onı o'limnen tiriltti. Bizler bug'an gu'wamız.
16 Sizler ko'rgen ha'm tanıytug'ın bul adam İysanın' atı menen, Onın' atına degen isenim menen shıpa taptı. Ha'mmen'izdin' ko'z aldın'ızda og'an tolıq shıpa bergen İysag'a degen isenim edi.
17 Endi tuwısqanlarım, sizlerdin' bul isti basshıların'ız sıyaqlı bilmey islegenin'izdi bilemen.
18 Biraq barlıq payg'ambarlar arqalı O'z Masixının' azap shegetug'ının aldın ala bildirgen Quday O'z so'zin usılay a'melge asırdı.
19 -
20 Solay etip, ta'wbe etin'ler ha'm gu'naların'ızdın' juwılıwı ushın Qudayg'a qaytın'lar. Sonda Jaratqan İyemiz sizlerge ra'ha'tleniw waqıtların beredi ha'm sizler ushın aldın ala tayınlang'an Masixtı, yag'nıy İysanı jiberedi.
21 Qudaydın' a'yyemnen muxaddes payg'ambarları arqalı aytqanınday, ha'mme na'rsenin' o'z qa'lpine keliwine deyin İysa aspanda bolıwı kerek.
22 O'ytkeni Muwsa bılay degen edi: «Quday İyemiz sizler ushın tuwısqanların'ızdın' arasınan men sıyaqlı bir payg'ambardı shıg'aradı. Onın' aytqan ha'r bir so'zin tın'lan'lar.
23 Sol payg'ambardı tın'lamag'an ha'r bir adam Qudaydın' xalqı arasınan joq etiledi».
24 Samuel payg'ambardan baslap, onnan keyin kelip so'ylegen payg'ambarlardın' ha'mmesi de usı ku'nler haqqında boljag'an edi.
25 Sizler payg'ambarlardın' ha'm Qudaydın' ata-babaların'ız benen du'zgen kelisiminin' miyrasxorlarısızlar. Sebebi Quday İbrayımg'a bılay degen edi: «Senin' a'wladın' arqalı jer ju'zindegi ha'mme xalıqlar jarılqanadı».
26 Ha'r birin'izdi jaman joldan qaytarıp, sizlerdi jarılqaw ushın, Quday O'zi tayınlag'an xızmetshisin en' aldı menen sizlerge jiberdi.

Elshiler 4
1 Petr menen Yuxan xalıqqa so'ylep turg'anda, ruwxaniyler, İbadatxana saqshılarının' basshısı ha'm saddukeyler olardın' janına toparlasıp keldi.
2 O'ytkeni olardın' xalıqqa ta'lim berip, İysanın' mısalında o'lilerdin' qayta tiriletug'ının ja'riyalag'anına qattı ashıwlı edi.
3 Sonlıqtan olar Petr menen Yuxandı uslap aldı da, erten'ge deyin qamap tasladı. Sebebi ku'n kesh bolıp qalg'an edi.
4 Biraq, elshilerdin' so'zin esitken adamlardın' ko'bisi isendi. İsengen er adamlardın' sanı bes mın'g'a shamalas edi.
5 Kelesi ku'ni yahudiy basshıları, aqsaqallar ha'm diniy mug'allimler Erusalimge jıynaldı.
6 Bas ruwxaniy Xanna menen Kayafa, Yuxan, İskender ha'm bas ruwxaniydin' urpag'ınan bolg'an basqa adamlar da sol jerde edi.
7 Olar Petr menen Yuxandı ortag'a turg'ızıp, olardan: – Sizler bunı qanday ku'sh penen ha'm kimnin' atı menen isledin'ler? – dep soradı.
8 Sonda Petr Muxaddes Ruwxqa tolıp bılay dedi: – Xalıq basshıları ha'm aqsaqallar!
9 Bul la'n' adamg'a islengen jaqsılıq ha'm onın' qalay shıpa tapqanı haqqında bizler bu'gin tergelip atırg'an bolsaq,
10 onda sizlerdin' ha'mmen'iz ha'm pu'tkil İzrail xalqı mınanı bilip qoyın'lar: bul adam sizler atanaq ag'ashqa shegelegen, biraq Quday o'limnen qayta tiriltken Nasıralı İysa Masixtın' atının' qu'direti menen sap-saw bolıp, aldın'ızda tur.
11 Usı İysa Muxaddes Jazıwda aytılg'anday: «Siz, qurılısshılar ta'repinen kereksiz dep taslanıp, Biraq, u'ydin' mu'yeshinin' tiykarg'ı tası bolg'an tas».
12 İysadan basqa hesh kim arqalı qutqarılıw joq. Qutqarılıwımız ushın aspan astında adamlarg'a berilgen basqa hesh bir at joq.
13 Ken'es ag'zaları Petr menen Yuxannın' bilimsiz ha'm qarapayım adamlar ekenin bayqap, olardın' batıllıg'ın ko'rgende tan' qalıstı. Olardın' İysa menen birge bolg'anın bildi.
14 Biraq shıpa tapqan adamnın' Petr ha'm Yuxan menen turg'anın ko'rip, olarg'a qarsı hesh na'rse ayta almadı.
15 Solay etip, ken'es ag'zaları olarg'a sırtqa shıg'ıp ketiwdi buyırdı da, son'ınan o'z ara ken'ese baslap:
16 – Bul adamlarg'a ne islesek eken? Erusalimde jasaytug'ın ha'r bir adam olardın' anıq ka'ramat islegenin biledi-g'o. Bizler bunı biykarlay almaymız.
17 Biraq, bul xabardın' xalıq arasında ja'ne de ko'birek jayılmawı ushın, bunnan bılay İysanın' atı menen hesh kimge hesh qashan so'ylemen'ler dep, qorqıtıp qoyayıq, – desti.
18 Son'ınan olardı shaqırıp alıp, İysanın' atı menen hesh na'rse aytpawların ha'm u'yretpewlerin buyırdı.
19 Biraq, Petr menen Yuxan olarg'a juwap berip: – O'zlerin'iz oylap ko'rin': Qudaydın' so'zlerinen go're, sizlerdin' so'zlerin'izdi tın'law Quday aldında durıs bolar ma eken?
20 Bizler ko'rgenlerimizdi ha'm esitkenlerimizdi aytpay tura almaymız, – dedi.
21 Ken'es ag'zaları jazalaw ushın hesh qanday sebep taba almag'anlıqtan, olardı ja'ne qorqıttı da, bosatıp jiberdi. O'ytkeni bolg'an waqıya ushın pu'tkil xalıq Qudayg'a alg'ıslar aytıp turg'an edi.
22 Sebebi ka'ramatlı shıpa na'tiyjesinde jazılg'an adamnın' jası qırıqtan asqan edi.
23 Petr menen Yuxan bosatılg'annan son' joldaslarına barıp, bas ruwxaniyler menen aqsaqallardın' o'zlerine aytqan so'zlerinin' ha'mmesin xabarladı.
24 Olar bunı esitkende, bir awızdan Qudayg'a qarata ba'lent dawıs penen bılay dedi: – O, Qu'diretli İyemiz! Aspandı, jerdi, ten'izdi ha'm olardın' ishindegilerdin' ha'mmesin Sen jaratqansan'.
25 O'z xızmetshin' babamız Dawıttın' awzı menen Muxaddes Ruwx arqalı bılay degen edin': «Milletler nege qozg'alan' ko'terdi? Xalıqlar nege pushqa shıg'atug'ın jobalar du'zdi?
26 Jer ju'zinin' patshaları bas ko'terdi, Hu'kimdarlar birge jıynalıp, Jaratqan İyemizge ha'm Ol tayınlag'an Masixqa qarsı turdı».
27 Haqıyqattan da, Hirod penen Pontiy Pilat bul qalada basqa milletler ha'm İzrail xalqı menen birge Sen tayınlag'an muxaddes xızmetshin' İysag'a qarsı toplandı.
28 Olar bunı Senin' qu'diretin' ha'm erkin' menen aldın ala belgilengenlerdi a'melge asırıw ushın isledi.
29 Endi, O İyemiz, olardın' aybat etiwlerine na'zer salıp, Senin' so'zin'di tolıq ma'rtlik penen aytıwg'a O'z qulların'a ku'sh-quwat bere go'r!
30 Muxaddes xızmetshin' İysanın' atı menen awırıwlarg'a shıpa beriw ushın, ka'ramatlı belgiler ha'm tan' qalarlıq isler islew ushın qu'diretin'di ko'rsete go'r!
31 Duwa etip bolg'anda, olar jıynalg'an jer silkinip ketti. Ha'mmesi Muxaddes Ruwxqa tolıp, Qudaydın' so'zin ma'rtlik penen ayta basladı.
32 İseniwshilerdin' jıynag'ındag'ı ha'mme adam bir jan, bir ta'n edi. Hesh qaysısı da o'z mal-mu'lkin «meniki» demeytug'ın edi. Al ha'mme na'rsesin ortalıqqa qoydı.
33 Elshiler İyemiz İysanın' qayta tirilgeni haqqında ku'shli jiger menen, ta'sirli tu'rde gu'walıq beretug'ın edi ha'm olardın' ha'mmesi Qudaydın' ullı miyrimine iye edi.
34 Olardın' arasında joqshılıqta jasaytug'ın adam bolg'an joq. O'ytkeni jerleri yamasa u'yleri barlar olardı satatug'ın edi. Tu'sken aqshaların alıp kelip,
35 elshilerdin' qolına salatug'ın edi. Aqshalar ha'r kimge mu'ta'jligine qaray u'lestiriletug'ın edi.
36 Mısalı: Lebiy urıwınan shıqqan Yusup degen kiprlı bir adam bar edi. Elshiler og'an Barnaba, yag'nıy «Jubanısh beriwshi» degendi an'latatug'ın at bergen edi.
37 Ol o'zine tiyisli jerdi sattı da, aqshasın a'kelip, elshilerdin' qolına saldı.

Elshiler 5
1 Al Xananiya atlı adam hayalı Safira menen mal-mu'lkin satıp,
2 aqshanın' bir bo'legin jasırıp qaldı da, qalg'an bo'legin elshilerdin' qolına a'kelip saldı. Bunnan onın' hayalının' da xabarı bar edi.
3 Sonda Petr og'an bılay dedi: – Xananiya, nege shaytang'a ju'regin'nen orın berip, Muxaddes Ruwxtı aldadın' ha'm satılg'an jerdin' aqshasının' bir bo'legin o'zin'e alıp qaldın'?
4 Jer satılmay-aq sag'an tiyisli emes pe edi? Satılg'annan son' da, aqshasın qa'legenin'she jumsawg'a erkli emes pe edin'? Nege bunday is islewge niyet ettin'? Sen adamlardı emes, Qudaydı aldadın'-g'o.
5 Xananiya bul so'zlerdi esitiwden-aq jerge jıg'ılıp, jan tapsırdı. Bunı esitkenlerdin' ha'mmesin ku'shli qorqınısh biyledi.
6 Jas jigitler orınlarınan turıp, onın' denesin kepinledi de, alıp ketip jerledi.
7 Aradan shama menen u'sh saattay o'tkende, bolg'an waqıyadan xabarsız Xananiyanın' hayalı ishke kirip keldi.
8 Petr og'an: – Mag'an aytshı, jerdi usınsha aqshag'a sattın'lar ma? – dedi. – Awa, sog'an, – dedi hayal.
9 Petr og'an bılay dedi: – Nege İyemizdin' Ruwxın sınap ko'riwge kelistin'ler? A'nekey, ku'yewin'di jerlegenler esikten kirip kiyatır. Olar seni de alıp ketedi.
10 Hayal sol waqıtta-aq Petrdin' ayag'ına jıg'ılıp, jan tapsırdı. İshke kirgen jas jigitler onın' o'lip qalg'anın ko'rip, sırtqa alıp ketti de, ku'yewinin' qasına jerledi.
11 Pu'tkil iseniwshiler ja'ma'a'tin ha'm bolg'an waqıyalardı esitkenlerdin' ha'mmesin ku'shli qorqınısh biyledi.
12 Xalıq arasında elshiler arqalı ko'p ka'ramatlı belgiler ko'rsetilip, tan' qalarlıq isler islenetug'ın edi. İseniwshilerdin' ha'mmesi Sulaymannın' aywanında jıynalıp turatug'ın edi.
13 Sırttan olarg'a qosılıwg'a hesh kimnin' batılı barmaytug'ın edi, biraq xalıq olarg'a ko'p alg'ıslar aytatug'ın edi.
14 Ja'ne de, İyemizge isenip, iseniwshilerge qosılg'an er ha'm hayallardın' sanı barg'an sayın arta berdi.
15 Ha'tte, Petr o'tip baratırg'anda, hesh bolmasa onın' sayası awırıwlardın' birinin' u'stine tu'ssin dep, olardı ko'shelerge shıg'arıp, ka'tler ha'm to'seklerdin' u'stilerine jatqızıp qoydı.
16 Erusalimnin' do'geregindegi qalashalardan da ko'p adamlar jıynalıp, awırıwlardı ha'm jawız ruwxlardan azap shekkenlerdi alıp keletug'ın edi. Olardın' ha'mmesi shıpa tabatug'ın edi.
17 Sonda bas ruwxaniy ha'm onın' ta'repdarlarının' ha'mmesi, yag'nıy saddukey toparının' ag'zalarının' qızg'anıshtan ishleri janıp,
18 elshilerdi uslattı da, ma'mleket qamaqxanasına qamatıp tasladı.
19 Biraq tu'nde İyemizdin' bir perishtesi qamaqxananın' qapıların ashıp, olardı sırtqa shıg'ardı da:
20 – Barın'lar, İbadatxanada turıp, bul jan'a o'mir tuwralı so'zlerdin' barlıg'ın xalıqqa aytın'lar, – dedi.
21 Elshiler aytılg'andı tın'lap, tan' sa'ha'rde İbadatxanag'a bardı da, ta'lim bere basladı. Sol waqıtta bas ruwxaniy ha'm onın' ta'repdarları kelip, joqarg'ı ken'estin' adamların, yag'nıy İzrail xalqının' barlıq aqsaqalların jıynalıwg'a shaqırdı ha'm elshilerdi alıp keliw ushın qamaqxanag'a adam jiberdi.
22 Biraq, saqshılar qamaqxanag'a barg'anda elshilerdi tappay, izlerine qaytıp keldi de, mınalardı xabarladı:
23 – Qamaqxananın' bekkem etip jabılg'anın, qapılardın' awzında qarawıllardın' turg'anın ko'rdik. Biraq, qapılardı ashqanımızda, ishten hesh kimdi tappadıq.
24 Bul so'zlerdi esitken İbadatxana saqshılarının' basshısı menen bas ruwxaniyler: «Bul ne bolg'anı» desip, albırasıp qaldı.
25 Sonda olardın' qasına bir adam kelip: – A'ne, sizler qamaqqa salg'an adamlar İbadatxanada ta'lim berip tur, – dep xabarladı.
26 Solay etip, saqshılardın' basshısı saqshılar menen birge ketip, elshilerdi alıp keldi. Biraq xalıqtın' o'zlerin tas penen urıwınan qorqıp, olarg'a zorlıq islemedi.
27 Olar elshilerdi alıp kelip, joqarg'ı ken'estin' aldında turg'ızıp qoydı. Bas ruwxaniy elshilerdi sorawg'a tutıp:
28 – Bul at penen ta'lim bermen', dep qatan' buyırg'an edik-g'o. Biraq sizler o'z ta'liymatın'ızdı pu'tkil Erusalim qalasına jayıpsızlar. Bul Adamnın' qanının' to'giliwine de bizlerdi juwapker qılmaqshısızlar, – dedi.
29 Petr menen basqa elshiler bılay dep juwap berdi: – Adamlarg'a emes, Qudayg'a boysınıw tiyis!
30 Ata-babalarımızdın' Qudayı sizler atanaq ag'ashqa shegelep o'ltirgen İysanı qayta tiriltti.
31 İzraildın' ta'wbe etip, gu'nalarının' keshiriliwi ushın, Quday Onı Ko'sem ha'm Qutqarıwshı qılıp, O'zinin' on' ta'repine ko'terdi.
32 Bizler bul islerdin' gu'wasımız. Sonday-aq, Qudaydın' O'zine boysınatug'ınlarg'a beretug'ın Muxaddes Ruwxı da bularg'a gu'wa.
33 Joqarg'ı ken'es ag'zaları bunı esitkende ashıwg'a minip, elshilerdi o'ltirmekshi boldı.
34 Biraq, pu'tkil xalıqtın' hu'rmetine iye bolg'an nızam mug'allimi Gamaliel atlı bir parisey ken'este ornınan turıp, elshilerdi az-maz waqıtqa sırtqa shıg'arıp turıwdı buyırdı.
35 Son'ınan ol ken'es ag'zalarına bılay dedi: – İzraillılar! Bul adamlarg'a isleyjaq isin'izdi abaylap islen'ler.
36 Sebebi bunnan burın o'zin ullı dep esaplag'an Teudas atlı bir adam shıqqan edi. Og'an to'rt ju'zge shamalas adam qosıldı. Biraq ol o'ltirilip, izine ergenlerdin' ha'mmesi tarqap, joq bolıp ketti.
37 Onnan son', xalıqtın' esabı alıng'an ku'nlerde galilalı Yahuda shıg'ıp, bir topar adamlardı izine ertti. Ol da o'ltirilip, izine ergenlerdin' ha'mmesi tarqap ketti.
38 Sonlıqtan endi sizlerge aytatug'ınım mınaw: bul adamlarg'a tiymen'ler, olardı tınıshına qoyın'lar. O'ytkeni bul is-ha'reket adamlardan bolsa, ol iske aspaydı.
39 Biraq Qudaydan bolsa, bul adamlardı joq qıla almaysızlar. Ja'ne de, Qudayg'a qarsı urısıwshı bolıp qalıwın'ız da mu'mkin.
40 Ken'es ag'zaları Gamalieldin' ma'sla'ha'tin qabıl etti de, elshilerdi ishke shaqırtıp, olardı qamshılattı ha'm İysanın' atı menen waz aytpawdı buyırıp, bosatıp jiberdi.
41 Elshiler İysanın' atı sebepli masqaralanıwg'a miyasar bolg'anı ushın joqarg'ı ken'esten quwanıshlı tu'rde shıg'ıp ketti.
42 Olar ha'r ku'ni İbadatxanada ha'm u'yme-u'y ta'lim beriwin, İysanın' Masix ekeni haqqında Xosh Xabardı ja'riyalawın toqtatqan joq.

Elshiler 6
1 Masixtın' sha'kirtlerinin' sanı o'sip atırg'an sol ku'nlerde grekshe so'yleytug'ın iseniwshi yahudiyler ta'repinen evreyshe so'yleytug'ın iseniwshi yahudiylerge qarsı narazılıq payda boldı. Sebebi ku'ndelikli ja'rdem bo'listirilgende, olardın' jesirlerine kewil awdarılmaytug'ın edi.
2 Sonda on eki elshi ha'mme sha'kirtlerdi bir jerge jıynap: – Qudaydın' so'zin ja'riyalaw isin taslap, dasturxan basında xızmet etkenimiz durıs bolmas.
3 Tuwısqanlarım! Aran'ızda jaqsı atı shıqqan, Muxaddes Ruwx penen danalıqqa tolg'an jeti adamdı tan'lan'lar. Olarg'a usı isti tapsırayıq.
4 Al bizler o'zlerimizdi duwa etiwge ha'm Qudaydın' so'zin ja'riyalawg'a bag'ıshlayıq, – dedi.
5 Bul so'z pu'tkil ja'ma'a'tke unadı. Olar isenimi ku'shli ha'm Muxaddes Ruwxqa tolı bolg'an Stepandı, ja'ne de Filipti, Proxordı, Nikanordı, Timondı, Parmendi ha'm yahudiy dinine o'tken antioxiyalı Nikolastı saylap,
6 elshilerdin' aldında turg'ızdı. Elshiler duwa etip, olardın' u'stilerine qolların qoydı.
7 Solay etip, Qudaydın' so'zi jayılıp, Erusalimdegi sha'kirtlerdin' sanı ko'beye berdi. Ruwxaniylerdin' ko'bisi de elshilerdin' ta'limin qabıl alıp, isene basladı.
8 Qudaydın' miyrimi menen qu'diretine tolı bolg'an Stepan xalıq arasında ullı tan' qalarlıq na'rseler ha'm ka'ramatlı belgiler ko'rsetetug'ın edi.
9 Degen menen, kireneli, iskenderiyalı ha'm Kilikiya menen Aziyadan bolg'an adamlardın' «Erkinler ma'jilisxanası» degen ma'jilisxananın' ayırım ag'zaları Stepang'a qarsı shıg'ıp, onın' menen tartısa basladı.
10 Biraq ol danalıq ha'm Muxaddes Ruwx penen so'ylegenlikten, olar qarsı tura almadı.
11 Sonda olar bir neshe adamdı u'gitlep: «Onın' Muwsag'a ha'm Qudayg'a til tiygizgenin esittik», – dep aytqızdı.
12 Solay etip, olar xalıqtı, aqsaqallardı ha'm diniy mug'allimlerdi o'shegistirip, bas salıp Stepandı usladı da, onı joqarg'ı ken'estin' aldına alıp keldi.
13 Olar a'kelgen jalg'an gu'walar: – Mına adam İbadatxanag'a ha'm Muwsanın' Nızamına u'zliksiz qarsı so'ylep ju'r.
14 Bizler onın': «Nasıralı İysa İbadatxananı joq qıladı, Muwsanın' bizlerge bergen u'rp-a'detlerin o'zgertedi», – degenin esittik, – dedi.
15 Joqarg'ı ken'este otırg'anlardın' ha'mmesi Stepannın' ju'zine tigilip qarap, onın' ju'zinin' perishtenin' ju'zine uqsas ekenin ko'rdi.

Elshiler 7
1 Sonda bas ruwxaniy Stepannan: – Usı durıs pa? – dep soradı.
2 Stepan bılay dep juwap berdi: – Tuwısqanlarım ha'm ag'alarım, mag'an qulaq salın'lar! Babamız İbrayım Xarang'a ko'ship ornalaspastan burın Mesopotamiyada bolg'an waqtında ullı Quday og'an ko'rinip:
3 «Elin'di ha'm ag'ayin-tuwg'anların'dı qaldırıp, Men sag'an ko'rsetetug'ın elge bar», – degen edi.
4 Solay etip, İbrayım xaldeylilerdin' elinen shıg'ıp, Xarang'a ornalastı. A'kesinin' o'liminen keyin, Quday onı sol jerden alıp, ha'zir sizler jasap atırg'an bul elge ko'shirdi.
5 Degen menen, Quday bul jerde og'an hesh qanday miyras, bir qarıs jer de bermegen edi. Biraq, sol waqıtta İbrayımnın' balası joq bolsa da, Quday bul jerdi og'an ha'm onın' urpaqlarına mu'lik qılıp beretug'ının wa'de etken edi.
6 Ja'ne de, Quday og'an bılay degen edi: «Senin' urpaqların' jat jerde jat bolıp, to'rt ju'z jıl qullıqta jasaydı ha'm zulımlıq ko'redi.
7 Biraq Men olardı qul etken xalıqtı jazalayman. Bunnan son', olar sol jerden shıg'ıp, Mag'an bul jerde sıyınadı».
8 Son'ınan Quday İbrayım menen muxaddes kelisim du'zip, su'nnetlew ra'simin onın' belgisi qıldı. Solay etip, İbrayım Isaqtın' a'kesi bolıp, onı segizinshi ku'ni su'nnet etti. Isaq Yaqıptın', Yaqıp on eki ullı atalarımızdın' a'kesi boldı.
9 Yusuptı ku'nlegen atalarımız onı Mısırg'a satıp jiberdi. Biraq Quday onın' menen birge bolıp,
10 barlıq qıyınshılıqlarınan qutqardı. Mısır patshası Faraonnın' aldında og'an danalıq ha'm miyrim-sha'pa'a'tlik berdi. Faraon onı Mısırdın' ha'm sarayındag'ı barlıq adamlardın' u'stinen basshı qılıp qoydı.
11 Son'ınan pu'tkil Mısır ha'm Kanan ellerinde ashlıq bolıp, u'lken qıyınshılıqlar baslandı. Ata-babalarımız jewge awqat taba almay qaldı.
12 Mısırda g'a'lle bar ekenin esitken Yaqıp atalarımızdı sol jaqqa birinshi ma'rte jolladı.
13 Olar Mısırg'a ekinshi ma'rte kelgende, Yusup tuwısqanlarına o'zinin' kim ekenin tanıttı ha'm Faraong'a onın' shıg'ısı belgili boldı.
14 Yusup a'kesi Yaqıptı ha'm barlıg'ı jetpis bes adamnan ibarat bolg'an ha'mme ag'ayin-tuwg'anların o'zine shaqırtıp aldı.
15 Solay etip, Yaqıp Mısırg'a ko'ship ketti. Onın' o'zi de, ata-babalarımız da sol jerde qaytıs boldı.
16 Olardın' su'yegi Shikemge alıp kelinip, İbrayımnın' sol jerde Xamordın' ullarınan gu'mis aqshag'a satıp alg'an qa'birine qoyıldı.
17 Qudaydın' İbrayımg'a bergen wa'desinin' orınlanatug'ın waqtı jaqınlag'anda, Mısırdag'ı xalqımızdın' sanı ju'da' ko'beyip qalg'an edi.
18 Sol waqıtta Mısırda Yusuptı tanımaytug'ın basqa bir patsha taxtqa otırdı.
19 Ol xalqımızdan hiylekerlik penen paydalanıp, zulımlıq isledi ha'm olardın' jan'a tuwılg'an balalarının' tiri qalmawı ushın dalag'a taslawg'a ma'jbu'rledi.
20 Sol waqıtta Muwsa du'nyag'a keldi. Ol ju'da' sulıw bala bolıp, u'sh ay a'kesinin' u'yinde bag'ıldı.
21 Ol dalag'a taslang'anda, onı Faraonnın' qızı tawıp alıp, o'z balasınday qılıp ta'rbiyalap o'sirdi.
22 Muwsa mısırlılardın' barlıq bilim tarawlarınan ta'lim alıp, so'zinde de, isinde de ku'shli boldı.
23 Ol qırıq jasqa tolg'anda, onın' kewlinde o'z tuwısqanları bolg'an izraillılardın' jag'dayın barıp ko'riw niyeti payda boldı.
24 Olardın' birine a'dilsizlik islengenin ko'rgen Muwsa onı jaqladı da, a'dilsizlik islegen mısırlını o'ltirip, zulımlıq ko'rgen adam ushın o'sh aldı.
25 Ol: «Qudaydın' men arqalı o'zlerin qutqaratug'ının tuwısqanlarım tu'siner», – dep oylag'an edi. Biraq olar tu'sinbedi.
26 Erten'ine Muwsa to'belesip atırg'an eki izraillını ushıratıp qalg'anda, olardı jarastırmaqshı bolıp: – Jigitler, sizler tuwısqansız-g'o. Nege bir-birin'izge ja'bir berip atırsızlar? – dedi.
27 Biraq, jaqınına ja'bir bergen adam Muwsanı iyterip jiberip: – Kim seni bizlerdin' u'stimizden basshı ha'm qazı qılıp qoydı?
28 Keshe mısırlını o'ltirgenin'dey, meni de o'ltirmekshimisen'? – dedi.
29 Bul so'zdi esitkende Muwsa Midiyan eline qashıp ketip, sol jat jerde jasadı. Ol sol jerde eki balalı boldı.
30 Qırıq jıl o'tkennen son', Sinay tawının' do'geregindegi sho'lde, janıp turg'an putanın' jalınında Muwsag'a bir perishte ko'rindi.
31 Muwsa bul ko'riniske tan' qaldı. Anıqlap ko'riw ushın jaqınlag'anda, Jaratqan İyemizdin':
32 «Men senin' ata-babaların'nın' Qudayıman, İbrayımnın', Isaqtın', Yaqıptın' Qudayıman», – degen dawısı esitildi. Muwsa qorqqanınan qaltırap, qarawg'a ju'reksine almadı.
33 Son'ınan Jaratqan İyemiz og'an bılay dedi: «Ayaq kiyimin'di shesh! O'ytkeni sen turg'an jer muxaddes.
34 Men xalqımnın' Mısırda azap-aqıret shegip atırg'anın ko'rdim, onın' nalasın esitip, onı qutqarıw ushın aspannan tu'stim. Endi bar, Men seni Mısırg'a jiberemen».
35 Bul: «Kim seni basshı ha'm qazı qılıp qoydı?» – dep adamlar ta'n almag'an – sol Muwsa edi. Quday onı putada ko'ringen perishte arqalı basshı ha'm qutqarıwshı qılıp jiberdi.
36 Mısırda, Qızıl ten'izde ha'm qırıq jıl boyı sho'lde tan' qalarlıq na'rseler ha'm ka'ramatlı belgiler ko'rsetip, xalıqtı Mısırdan shıg'arg'an usı Muwsa edi.
37 İzrail ullarına: «Quday sizlerge o'z tuwısqanların'ızdın' arasınan men sıyaqlı bir payg'ambardı shıg'aradı», – degen de – usı Muwsa edi.
38 Sinay tawında o'zine so'ylegen perishtenin' so'zlerin ata-babalarımızg'a jetkizgen ha'm sho'lde jıynalg'an İzrail xalqı menen birge bolg'an da sol edi. Ol bizlerge jetkiziw ushın Qudaydın' tiri so'zlerin alg'an edi.
39 Biraq, ata-babalarımız og'an boysınıwdı qa'lemedi ha'm onı ta'n almay, kewilleri Mısırg'a awdı.
40 Olar Xarong'a: «Bizlerdi baslap ju'retug'ın qudaylardın' mu'sinlerin sog'ıp ber, sebebi bizlerdi Mısır elinen shıg'arg'an sol Muwsag'a ne bolg'anın bilmeymiz», – dedi.
41 Sol ku'nlerde olar buzawdın' mu'sinin sog'ıp, sol butqa qurbanlıq berdi. Olar o'z qolları menen soqqan butqa quwanıp, kewil ko'teristi.
42 Sonlıqtan Quday olardan ju'zin teris burıp, olardı aspan denelerine tabınıwg'a taslap qoydı. Bul payg'ambarlardın' kitabında jazılg'anday boldı: «Ha'y, İzrail xalqı! Sizler sho'lde qırıq jıl boyı, Mag'an qurbanlıq ha'm sıylar berdin'iz be?
43 O'zlerin'iz tabınıw ushın islegen butlardı: Moloxtın' shatırın ha'm qudayın'ız Refannın' juldızın ko'terip ju'rdin'ler-g'o. Sonlıqtan Men sizlerdi Babilonnın' arjag'ına su'rgin qılaman».
44 Ata-babalarımızdın' sho'lde Gu'walıq shatırı bar edi. Muwsa onı o'zine so'ylegen Qudaydın' buyırg'anınday, ko'rgen u'lgi boyınsha islegen edi.
45 Shatır a'wladtan-a'wladqa o'tip, ata-babalarımız Eshuanın' basshılıg'ında Quday quwıp jibergen xalıqlardın' jerlerin iyelegende, onı o'zleri menen birge alıp ju'rdi. Shatır Dawıttın' zamanına deyin boldı.
46 Quday aldında miyrimge erisken Dawıt Yaqıptın' Qudayı ushın ma'kan qurıwg'a ruxsat soradı.
47 Biraq, Quday ushın u'y salg'an Sulayman boldı.
48 Degen menen, Qu'diretli Quday adamnın' qolı menen salıng'an ma'kanlarda jasamaydı. Ol payg'ambar arqalı bılay degen edi:
49 «Aspan – Menin' taxtım, Jer – ayaq basarım, Sizler Mag'an qanday u'y salıp berejaqsızlar? Menin' dem alatug'ın ornım qay jerde eken?
50 Bulardın' ha'mmesin Menin' qolım jaratpadı ma?»
51 Ha'y, o'jetler, shın kewilden Qudayg'a boysınbaytug'ınlar, Onın' so'zin tın'lamaytug'ınlar! Sizler ata-babaların'ızg'a uqsap, Muxaddes Ruwxqa ba'rqulla qarsı turasızlar.
52 Ata-babaların'ız payg'ambarlardın' qaysı birin quwdalamadı? Olar haq Adamnın' keliwin aldın ala boljag'anlardı da o'ltirdi-g'o. Sizler de endi Og'an satqınlıq islep, Onı o'ltirdin'ler.
53 Sizler perishteler arqalı berilgen Muxaddes Nızamdı alsan'lar da, onı orınlamadın'lar!
54 Ken'es ag'zaları bul so'zlerdi esitkende ashıwg'a minip, Stepang'a qarsı tislerin qayradı.
55 Al Muxaddes Ruwxqa tolg'an Stepan ko'zlerin aspang'a tigip, Qudaydın' saltanatın ha'm Qudaydın' on' ta'repinde turg'an İysanı ko'rdi.
56 Sonda ol: – Qaran'lar, aspannın' ashılg'anın ha'm Adam Ulının' Qudaydın' on' ta'repinde turg'anın ko'rip turman, – dedi.
57 Al olar qulaqların jawıp, qattı qıshqırıstı. Ha'mmesi birden Stepang'a topıldı da,
58 onı qalanın' sırtına su'yrep shıg'arıp, og'an tas ılaqtıra basladı. Gu'walar o'z kiyimlerin Saul atlı bir jas jigittin' ayag'ının' janına qoydı.
59 Olar tas ılaqtırıp atırg'anda, Stepan: «İyem İysa, ruwxımdı qabıl et», – dep duwa etti.
60 Son'ınan ol dize bu'kti de, ba'lent dawıs penen: «O İyem, bul gu'nanı olardın' moynına ju'kleme!» – dedi. Usını aytıp bolıp, ol jan tapsırdı.

Elshiler 8
1 Stepannın' o'ltiriliwin Saul da maqullag'an edi. Sol ku'nnin' o'zinde-aq, Erusalimdegi iseniwshiler ja'ma'a'tine qarsı ku'shli quwdalaw baslandı. Elshilerden basqa iseniwshilerdin' ha'mmesi Yahudiya menen Samariya u'lkelerinin' ha'mme jerleri boylap tarqap ketti.
2 Ayırım iseniwshi adamlar Stepandı jerlep, onı qattı azaladı.
3 Biraq Saul iseniwshiler ja'ma'a'tine qattı azap berdi. Ol u'yme-u'y kirip, erkek pe, hayal ma, ha'mmesin su'yrep shıg'arıp, qamaqqa saldırdı.
4 Al tarqalıp ketken iseniwshiler el aralap, Qudaydın' so'zin ja'riyalap ju'rdi.
5 Filip Samariyanın' bir qalasına kelip, ol jerdegilerge Masix haqqında ja'riyaladı.
6 Filiptin' so'zin esitken ha'm ol ko'rsetken ka'ramatlı belgilerdi ko'rgen xalıq onın' so'zlerin dıqqat penen tın'ladı.
7 O'ytkeni jin urg'an ko'p adamlardan jawız ruwxlar qıshqırısıp shıg'ıp, ko'plegen la'n' ha'm aqsaq bolg'anlar shıpa tabatug'ın edi.
8 Solay etip, sol qala u'lken quwanıshqa bo'lendi.
9 Sol qalada ko'p waqıtlardan beri sıyqırshılıq penen shug'ıllanatug'ın, Samariya xalqın tan' qaldırıp kiyatırg'an ha'm o'zin ullı adam dep esaplaytug'ın Simon atlı bir adam bar edi.
10 En' qarapayım adamlardan baslap en' abıraylı adamlarg'a deyin, ha'mmesi onı dıqqat penen tın'lap: «Onda ullı qu'diret dep atalatug'ın Qudaydın' qu'direti bar», – deytug'ın edi.
11 Simon olardı ko'p waqıtlardan beri sıyqırshılıq penen tan' qaldırıp kiyatırg'anlıqtan, onı ha'mme tın'laytug'ın edi.
12 Biraq olar Qudaydın' Patshalıg'ı ha'm İysa Masixtın' atı haqqında Xosh Xabardı ja'riyalag'an Filiptin' so'zlerine isengende, erkekler de, hayallar da suwg'a shomıldırıldı.
13 Simonnın' o'zi de isenip suwg'a shomıldırılg'annan son', Filiptin' janınan ayırılmadı. Ko'rsetilgen belgiler ha'm ullı ka'ramatlardı ko'rip, ol tan' qaldı.
14 Erusalimdegi elshiler samariyalılardın' Qudaydın' so'zin qabıl etkenin esitip, olarg'a Petr menen Yuxandı jiberdi.
15 Ekewi sol jerge barıp, samariyalı iseniwshilerdin' Muxaddes Ruwxtı alıwı ushın duwa etti.
16 Sebebi ele olardın' hesh qaysısına Muxaddes Ruwx tu'spegen bolıp, olar tek İyemiz İysanın' atı menen suwg'a shomıldırılg'an edi.
17 Petr menen Yuxan olardın' u'stilerine qolların qoyıp duwa etkende, olar Muxaddes Ruwxtı aldı.
18 Elshilerdin' bul qol qoyıw ha'reketi menen Muxaddes Ruwx berilgenin ko'rgen Simon olarg'a aqsha usınıp:
19 – Mag'an da usınday qu'diret berin'ler, men kimnin' u'stine qollarımdı qoysam da, ol Muxaddes Ruwxtı qabıl qılatug'ın bolsın, – dedi.
20 Biraq Petr og'an bılay dedi: – Qudaydın' sıyın aqshag'a satıp alıwdı oylag'anın' ushın, aqshan' o'zin' menen birge qurıp ketsin.
21 Bul iste senin' payın' da, u'lesin' de joq. O'ytkeni kewlin' Quday aldında haq emes.
22 Endi bul jawız niyetin' ushın ta'wbe etip, İyemizge jalbarın! Mu'mkin, kewlin'degi bul niyetti Ol keshirer.
23 Sebebi senin' ashshı qızg'anıshqa tolı ekenin'di ha'm jamanlıqtın' shırmawında ekenin'di ko'rip turman.
24 Simon juwap berip: – Men ushın İyen'izge sizler duwa etin'ler, aytqanların'ızdın' hesh biri basıma tu'spesin, – dedi.
25 Petr menen Yuxan İyemizdin' so'zi haqqında gu'walıq berip aytqannan son', Samariyanın' ko'p awıllarında Xosh Xabardı ja'riyalap, Erusalimge qayttı.
26 Sonda İyemizdin' bir perishtesi Filipke bılay dedi: – Ornın'nan turıp, qubla ta'repke, Erusalimnen Gazag'a baratug'ın sho'l jolına bar.
27 Filip ornınan turıp, jolg'a shıqtı. Sol waqıtta Efiopiyanın' hayal patshası Kandakiyanın' wa'zirlerinen biri, onın' barlıq qaznasın basqaratug'ın bir aqta sıyınıw ushın Erusalimge barıp,
28 sol jol menen qaytıp kiyatır edi. Ol arbasında İyshaya payg'ambardın' kitabın oqıp otırg'an edi.
29 Muxaddes Ruwx Filipke: – Barıp, sol arbag'a jaqınlas, – dedi.
30 Filip juwırıp arbanın' qasına barg'anda, onın' İyshaya payg'ambardın' kitabın oqıp otırg'anın esitip: – Ne oqıp otırg'anın'dı tu'sinesen' be? – dep soradı.
31 Efiopiyalı: – Birew mag'an jol-jorıq ko'rsetpese, qalay tu'sine alaman, – dedi de, Filipten arbag'a minip otırıwdı o'tinish etti.
32 Ol Muxaddes Jazıwdın' mına jerin oqıp otırg'an edi: «Ol qoy sıyaqlı bawızlanıwg'a alıp barıldı, Ju'n qırqıwshının' aldında qozı qalay u'ndemey tursa, Ol da solay awzın ashpadı.
33 Ol xorlanıp, a'dil hu'kim alıwdan juda boldı. Onın' urpaqların kim tilge aladı? O'ytkeni Onın' bul du'nyadag'ı o'miri tawsıldı».
34 Wa'zir Filipten: – O'tinemen, mag'an aytshı: payg'ambar kim tuwralı aytıp atır? O'zi tuwralı ma yamasa basqa birew tuwralı ma? – dep soradı.
35 Sonda Filip Muxaddes Jazıwdın' usı jerinen baslap, İysa haqqında Xosh Xabardı og'an aytıp berdi.
36 Olar jol ju'rip kiyatırg'anda, suw bar jerge keldi. – Mine, bul jerde suw bar-g'o, suwg'a shomıldırılıwıma ne tosqınlıq qıladı? – dedi wa'zir.
38 Son'ınan arbanı toqtatıwdı buyırdı. Filip penen ekewi suwg'a tu'sti ha'm ol Filiptin' qolınan suwg'a shomıldırıldı.
39 Olar suwdan shıqqanda, İyemizdin' Ruwxı Filipti birden alıp ketip, wa'zir onı qaytıp ko'rmedi. Solay bolsa da, ol quwanıshlı tu'rde jolın dawam etti.
40 Al Filip Azot qalasında payda boldı. Ol Kesariyag'a barg'ansha barlıq qalalardı aralap, Xosh Xabardı ja'riyalap ju'rdi.

Elshiler 9
1 Al Saul İyemizdin' sha'kirtlerine ele o'lim qa'wpin tuwdırıp ju'rdi. Ol bas ruwxaniyge bardı da,
2 Damasktag'ı ma'jilisxanalarg'a xatlar jazıp beriwin soradı. Sol jerde İysanın' jolı menen ju'rgen erkek bolsın, hayal bolsın, tapsa olardı uslap, Erusalimge alıp keliw niyetinde edi.
3 Ol jol ju'rip Damaskqa jaqınlag'anda, tosattan aspannan tu'sken bir nur onın' a'tirapın jarqıratıp jiberdi.
4 Saul jerge jıg'ılıp: – Saul, Saul, sen nege Meni quwdalap atırsan'? – degen dawıstı esitti.
5 Saul: – Sen kimsen', İyem? – dep soradı. – Men – sen quwdalap atırg'an İysaman.
6 Al endi ornın'nan turıp, qalag'a bar. Neni islew tiyis ekenligin' sag'an aytıladı, – degen dawıs esitildi.
7 Saul menen kiyatırg'anlardın' tilleri tutılıp, toqtap qaldı. Sebebi olar dawıstı esitse de, hesh kimdi ko'rmegen edi.
8 Saul jerden turdı. Biraq ko'zlerin ashqanda, hesh na'rse ko're almadı. Sonlıqtan olar onın' qolınan uslap, Damaskqa jeteklep apardı.
9 Onın' ko'zleri u'sh ku'n boyı ko'rmey qalıp, hesh na'rse iship jemedi.
10 Damaskta Xananiya atlı İysanın' sha'kirti bar edi. İyemiz og'an ko'rinip: – Xananiya, – dedi. – Usı jerdemen, İyem, – dep juwap berdi ol.
11 İyemiz og'an: – Ornın'nan tur da, «Tuwrı ko'she» degen ko'shege barıp, Yahudanın' u'yindegi Saul atlı bir tarsuslı adamdı sora. Ol ha'zir duwa etip atır.
12 Ol o'zine ko'rsetilgen ayanda janına Xananiya atlı bir adamnın' kelip, ko'zlerinin' qaytadan ko'riwi ushın u'stine qolların qoyıp duwa etkenin ko'rgen edi, – dedi.
13 Xananiya juwap berip: – İyem! Bul adamnın' Senin' Erusalimdegi muxaddeslerin'e qansha jamanlıq islegenin men ko'p adamlardan esitken edim.
14 Bul jerge de ol Senin' atın'a sıyınatug'ınlardın' ha'mmesin tutqıng'a alıw ushın, bas ruwxaniylerden biylik alıp kelgen, – dedi.
15 İyemiz og'an: – Bar! O'ytkeni Men bul adamdı atımdı basqa milletlerge, patshalarg'a ha'm İzrail ullarına jetkiziw ushın tan'ladım.
16 Menin' atım ushın qanshama azap shegetug'ının O'zim og'an ko'rsetemen, – dedi.
17 Solay etip, Xananiya bardı da, sol u'yge kirdi ha'm qolların Sauldın' u'stine qoyıp: – Tuwısqanım, Saul! Sag'an kiyatırg'an jolın'da ko'ringen İyemiz İysa ko'zlerin'nin' ashılıp, Muxaddes Ruwxqa tolıwın' ushın meni jiberdi, – dedi.
18 Sol waqıtta-aq ko'zlerinen perde tu'skendey bolıp, Saul ja'ne ko're basladı. Ol ornınan turıp, suwg'a shomıldırıldı ha'm
19 awqat jep, ku'shke endi. Saul bir neshe ku'n Damasktag'ı sha'kirtlerdin' janında qaldı.
20 Ol da'rhal İysanın' Qudaydın' Ulı ekenligin ma'jilisxanalarda ja'riyalay basladı.
21 Onı esitkenlerdin' ha'mmesi tan' qalısıp: «Mınaw Erusalimde usı İysanın' atına sıyınatug'ınlardı qırg'an adam emes pe? Ol bul jerge de sonday adamlardı tutqın etip, bas ruwxaniylerge aparıw ushın kelgen joq pa edi?» – desti.
22 Biraq Saul ku'nnen-ku'nge ruwxıy ku'shke tolısıp bardı. İysanın' Masix ekenligi haqqında da'liller keltirip, Damaskta jasaytug'ın yahudiylerdi tan' qaldıratug'ın edi.
23 Aradan ko'p ku'nler o'tkende, yahudiyler Sauldı o'ltiriwge til biriktirdi.
24 Biraq, olardın' bul niyeti Saulg'a belgili bolıp qaldı. Yahudiyler onı o'ltiriw ushın ku'ni-tu'ni qalanın' da'rwazasın an'lıdı.
25 Degen menen, Sauldın' sha'kirtleri bir ku'ni tu'nde onı sebetke saldı da, qalanın' diywalınan tu'sirip jiberdi.
26 Saul Erusalimge kelip, sol jerdegi sha'kirtlerge qosılıwg'a tırıstı. Biraq onın' İysanın' sha'kirti bolg'anına isenbey, olardın' ha'mmesi onnan qorqatug'ın edi.
27 Sonda Barnaba onı elshilerge ertip keldi. Ol Sauldın' jolda İyemizdi qalay ko'rgenin, İyemizdin' onın' menen so'yleskenin ha'm onın' Damaskta qalay İysanın' atı menen batıl tu'rde waz aytqanın olarg'a aytıp berdi.
28 Solay etip, Saul Erusalimde olar menen birge aralasıp, İyemizdin' atı menen qorqpastan waz aytıp ju'rdi.
29 Ol grekshe so'yleytug'ın yahudiyler menen so'ylesip, tartısatug'ın edi. Al olar Sauldı o'ltiriwge ha'reket etti.
30 Tuwısqanlar bunı bilgende onı Kesariyag'a aparıp, sol jerden Tarsusqa jiberdi.
31 Solay etip, pu'tkil Yahudiya, Galila ha'm Samariya boylap iseniwshiler tınıshlıqqa eristi. İyemizden qorqıp jasag'an ja'ma'a't bekkemlenip, Muxaddes Ruwxtın' qollap-quwatlawı menen sanı o'se berdi.
32 Sonda Petr el aralap ju'rip, Liddada jasaytug'ın iseniwshilerdi ko'riwge keldi.
33 Ol sol jerde la'n' bolıp segiz jıldan beri to'sek tartıp jatırg'an Eney atlı bir adamdı ko'rdi.
34 Petr og'an: – Eney, İysa Masix sag'an shıpa beredi. Ornın'nan turıp, to'segin'di jıyna, – dedi. Eney sol waqıtta-aq ornınan turdı.
35 Lidda ha'm Sharonda jasaytug'ınlardın' derlik ha'mmesi bunı ko'rip, İyemizdin' jolına tu'sti.
36 Yaffada İysanın' sha'kirti bolg'an Tavita atlı bir hayal bar edi. Tavita – grekshe «Dorkas», yag'nıy «kiyik» degendi an'latadı. Ol ha'mme waqıt jaqsılıq islep, jarlılarg'a qayır-sadaqa beretug'ın edi.
37 Sol ku'nleri Tavita awırıp, qaytıs boldı. Adamlar onın' denesin juwıp, joqarıdag'ı bo'lmege qoydı.
38 Lidda Yaffag'a jaqın bolg'anlıqtan, Petrdin' sol jerde ekenin esitken sha'kirtler og'an eki adamdı jiberip: «Tezirek bizlerge kel», – dep o'tinish etti.
39 Petr ornınan turıp, olar menen birge ketti. U'yge kelgende, onı joqarıdag'ı bo'lmege alıp bardı. Barlıq jesir hayallar Petrdin' a'tirapına jıynaldı. Olar jılap turıp, Dorkastın' o'zleri menen birge jasag'an waqtında tikken ishki kiyimleri menen ko'yleklerin og'an ko'rsetti.
40 Petr ha'mmeni sırtqa shıg'arıp jiberdi de, dize bu'gip, duwa etti. Son'ınan o'lige burılıp: – Tavita, ornın'nan tur! – dedi. Hayal ko'zlerin ashtı da, Petrdi ko'rip, tikeyip otırdı.
41 Petr qolın berip, onı ornınan turg'ızdı. Son'ınan iseniwshiler menen jesir hayallardı shaqırdı da, tirilgen Tavitanı olarg'a ko'rsetti.
42 Bul waqıya tuwralı xabar pu'tkil Yaffag'a ma'lim bolıp, ko'p adamlar İyemizge isendi.
43 Petr ko'p ku'n Yaffada, Simon atlı teri iylewshinin' u'yinde qaldı.

Elshiler 10
1 Kesariyada «İtaliyan» degen a'skeriy bo'limnin' ju'zbasısı bolg'an Korneliy atlı bir adam bar edi.
2 Ol pu'tkil shan'arag'ı menen Qudaydan qorqatug'ın, dinshil adam edi. Xalıqqa ko'p ja'rdem berip, Qudayg'a ba'rqulla duwa etetug'ın edi.
3 Bir ku'ni tu'sten keyin saat u'shler shamasında Qudaydın' bir perishtesinin' og'an kelip: «Korneliy!» dep aytqanın ol bir ayanda anıq ko'rdi.
4 Korneliydi qorqınısh biylep, ol ko'zlerin perishtege tikti de: – Newe, İyem? – dedi. Perishte og'an juwap berip: – Etken duwaların' menen bergen qayır-sadaqaların' Qudayg'a jetip bardı. Quday olardı este saqladı.
5 Endi Yaffag'a adamlardı jiberip, Petr dep atalatug'ın Simon degen bir adamdı shaqırt.
6 Ol u'yi ten'iz jag'asında jaylasqan Simon atlı bir teri iylewshinin' u'yinde qonaqta, – dedi.
7 O'zi menen so'ylesken perishte ketkende, Korneliy xızmetshilerinen ekewin ha'm o'z ja'rdemshilerinin' ishinen bir dinshil a'skerdi shaqırdı.
8 Olarg'a ha'mmesin tu'sindirip, Yaffag'a jiberdi.
9 Erten'ine saat on ekiler shamasında olar jol ju'rip qalag'a jaqınlasqanda, Petr duwa etiw ushın tamnın' to'besine shıqtı.
10 Ol ash bolıp, awqat jegisi keldi. Awqat tayarlanıp atırg'anda, ayrıqsha jag'dayg'a tu'sti.
11 Sonda ol aspannın' ashılg'anın ha'm dasturxan sıyaqlı bir na'rsenin' to'rt mu'yeshi asılg'an halında jerge tu'sip kiyatırg'anın ko'rdi.
12 Onın' ishinde ha'r tu'rli to'rt ayaqlı janıwarlar, jer bawırlawshılar ha'm aspan qusları bar edi.
13 Bir dawıs og'an: – Petr, tur. Soyıp je, – dedi.
14 – Yaq, İyem. Men hesh qashan haram yamasa patas zat jegen emespen, – dedi Petr.
15 Dawıs ja'ne ekinshi ret esitilip, Petrge: – Qudaydın' hadallag'anın sen haram deme! – dedi.
16 Bul u'sh ma'rte ta'kirarlanıp, dasturxan da'rhal aspang'a ko'terilip ketti.
17 Ko'rgen ayanının' neni an'latatug'ının oylap, Petr hayran bolıp turg'anda, Korneliy jibergen adamlar Simonnın' u'yin sorap, qapının' aldında toqtap qaldı.
18 Olar dawıslap: – Petr dep atalatug'ın Simon usı jerde turıp atır ma? – dep soradı.
19 Petr ele ayan haqqında oylanıp turg'anda, Muxaddes Ruwx og'an: – A'ne, u'sh adam seni izlep ju'r.
20 Qa'ne, ornın'nan turıp, to'menge tu's. Hesh ekilenbesten, olar menen birge ket. Sebebi olardı Men jiberdim, – dedi.
21 Petr to'menge tu'sip, adamlarg'a: – Sizler izlep ju'rgen adam men bolaman. Qanday jumıs penen keldin'ler? – dedi.
22 Olar Petrge: – Korneliy degen haq ha'm Qudaydan qorqatug'ın, pu'tkil yahudiyler hu'rmet etetug'ın bir ju'zbası bar. Og'an bir muxaddes perishte seni u'yine shaqırtıp, so'zlerin'di tın'lawdı buyırıptı, – dedi.
23 Sonda Petr olardı ishke mira't etip, miyman qıldı. Erten'ine Petr turıp, olar menen birge jolg'a shıqtı. Yaffadag'ı tuwısqanlardın' ayırımları da onın' menen birge ketti.
24 Olar kelesi ku'ni Kesariyag'a keldi. Korneliy ag'ayin-tuwg'anların ha'm jaqın dosların jıynap, olardı ku'tip otırg'an edi.
25 Petr u'yge kirgende, Korneliy onı qarsı aldı da, ayaqlarına jıg'ılıp, og'an tabındı.
26 Biraq Petr onı turg'ızıp: – Tur, men de adamman-g'o, – dedi.
27 Petr Korneliy menen so'ylesip ishke kirgende, ko'p adamlardın' jıynalıp otırg'anın ko'rip,
28 olarg'a bılay dedi: – Yahudiy adamnın' basqa millet adamı menen qarım-qatnasta bolıp, og'an barıwı qadag'an ekenin bilesizler. Biraq Quday mag'an hesh adamdı haram ha'm iplas demew kerekligin ko'rsetken edi.
29 Sonlıqtan shaqırılg'anımda bas tartpay usı jerge keldim. Endi meni ne sebepten shaqırg'anın'ızdı sorawıma bola ma?
30 Korneliy bılay dedi: – To'rt ku'n aldın usınday waqıtta, tu'sten keyin saat u'shte u'yde duwa etip otır edim. Tosattan jarqırag'an kiyimli bir adam aldımda payda bolıp,
31 mag'an: «Korneliy! Quday senin' duwan'dı esitip, bergen qayır-sadaqaların'dı este saqladı.
32 Yaffag'a adam jiberip, Petr dep atalatug'ın Simondı shaqırt. Ol ten'iz jag'asında jasaytug'ın teri iylewshi Simonnın' u'yinde turıp atır», – dedi.
33 Sonlıqtan men sizge da'rriw adam jolladım. Siz de kelip, jaqsı qıldın'ız. Endi bizler ha'mmemiz İyemizdin' sizge buyırg'an ha'r bir na'rsesin tın'law ushın Quday aldında otırmız.
34 -
35 Sonda Petr bılay dep so'zin basladı: – Qudaydın' adamlardı ayırmaytug'ının, biraq O'zinen qorqqan ha'm haq is islewshi adamdı milletine qaramay qabıl etetug'ının haqıyqattan tu'sinip turman.
36 Quday İzrail xalqına İysa Masix arqalı tınıshlıq Xosh Xabarın ja'riyalag'anın bilesizler. İysa Masix – ha'r bir adamnın' İyesi.
37 Yaqıya suwg'a shomıldırılıwdı ja'riyalag'annan son', Galiladan baslap pu'tkil Yahudiyada bolg'an mına waqıyalardan da xabarın'ız bar:
38 Quday Nasıralı İysag'a Muxaddes Ruwx ha'm qu'diret berip, xızmetke tayınladı. İysa ha'mme jerdi aylanıp jaqsılıq isledi, shaytannın' qol astında bolg'anlardın' ha'mmesine shıpa berdi. O'ytkeni Quday Onın' menen birge edi.
39 İysanın' yahudiylerdin' u'lkesinde ha'm Erusalimde islegen islerinin' ha'mmesine bizler gu'wamız. Adamlar Onı atanaq ag'ashqa shegelep o'ltirgen edi.
40 Biraq Quday İysanı u'shinshi ku'ni o'limnen tiriltti ha'm Onın' adamlarg'a ko'riniwine jol qoydı.
41 Ol adamlardın' ha'mmesine emes, al Qudaydın' aldın ala tan'lag'an gu'walarına, yag'nıy bizlerge, o'limnen qayta tirilgennen keyin O'zi menen birge iship-jegenlerge ko'rindi.
42 Ol O'zinin' Quday ta'repinen tirilerdi ha'm o'lilerdi hu'kim etiwshi bolıp tayınlang'anın xalıqqa ja'riyalawımızdı ha'm bul haqqında gu'walıq beriwimizdi buyırdı.
43 Payg'ambarlardın' ha'mmesi İysa haqqında gu'walıq berip, Og'an isengen ha'r bir adamnın' gu'naları Onın' atı menen keshiriletug'ının aytqan edi.
44 Petr ele usı so'zlerdi so'ylep turg'anda, Qudaydın' so'zlerin esitken ha'r bir adamnın' u'stine Muxaddes Ruwx tu'sti.
45 Petr menen birge kelgen iseniwshi yahudiyler Muxaddes Ruwxtın' sıyı basqa millet adamlarının' u'stilerine de jawg'anına tan' qalıstı.
46 Sebebi olardın' basqa tillerde so'ylep, Qudaydı alg'ıslap turg'anın esitti. Sonda Petr:
47 – Bular da anıq bizler sıyaqlı Muxaddes Ruwxtı aldı. Olardın' suwg'a shomıldırılıwına kim qadag'an ete aladı? – dedi.
48 Solay etip, Petr olardın' İysa Masixtın' atı menen suwg'a shomıldırılıwın buyırdı. Son'ınan olar Petrden bir neshe ku'n qalıwın o'tinish etti.

Elshiler 11
1 Elshiler menen Yahudiyadag'ı tuwısqanlar basqa milletlerdin' de Qudaydın' so'zin qabıl etkenin esitti.
2 Sonlıqtan Petr Erusalimge kelgende, su'nnetli iseniwshiler onı ayıplap:
3 – Sen su'nnetsiz adamlardın' u'yine barıp, olar menen birge as ishipsen'! – dedi.
4 Sonda Petr so'z baslap, bolg'an waqıyanı izbe-izlik penen aytıp berdi:
5 – Men Yaffa qalasında duwa etip otırg'an edim. Ayrıqsha jag'dayg'a tu'sip, bir ayan ko'rdim: dasturxang'a uqsag'an bir na'rse to'rt mu'yeshi asılg'an halında aspannan tu'sip, menin' janıma deyin keldi.
6 Ko'zlerimdi tigip, dasturxang'a dıqqat penen qaradım. Dasturxannın' ishinde jer ju'zinde jasawshı to'rt ayaqlı janıwarlardı, jabayı haywanlardı, jer bawırlawshılardı ha'm aspan qusların ko'rdim.
7 Sonda mag'an bir dawıstın': «Petr, tur. Soyıp je», – degenin esittim.
8 «Yaq, İyem! Awzıma hesh qashan haram yamasa patas na'rse alg'anım joq», – dedim.
9 Dawıs aspannan ekinshi ma'rte esitilip: «Qudaydın' hadallag'anın sen haram deme!» – dedi.
10 Bul u'sh ma'rte ta'kirarlandı. Son'ınan ha'mmesi ja'ne aspang'a alındı.
11 Tap sol waqıtta Kesariyadan mag'an jiberilgen u'sh adam men bolıp atırg'an u'ydin' aldında turg'an edi.
12 Muxaddes Ruwx mag'an hesh ekilenbey olar menen ketiwdi ayttı. Bul altı tuwısqanımız da menin' menen birge shıg'ıp, sol adamnın' u'yine bardıq.
13 Ol bizlerge qalayınsha bir perishteni ko'rgenin aytıp berdi. Perishte onın' u'yinde payda bolıp, o'zine: «Yaffag'a adam jollap, Petr dep atalatug'ın Simondı shaqırt.
14 Ol sag'an seni ha'm pu'tkil xojalıg'ın'dı qutqaratug'ın so'zlerdi aytadı», – depti.
15 Men so'yley baslag'annan-aq, en' basta bizlerdin' u'stimizge tu'skendey, olardın' u'stilerine de Muxaddes Ruwx tu'sti.
16 Sonda İyemizdin' mına so'zleri yadıma tu'sti: «Yaqıya suw menen shomıldırdı, al sizler Muxaddes Ruwx penen shomıldırılasızlar».
17 Solay etip, Quday İyemiz İysa Masixqa isenetug'ın bizlerge bergen sıyın olarg'a da berse, Qudayg'a qarsı shıg'atug'ınday men kim bolıppan?
18 Bul so'zlerdi esitip, olar tınıshlandı. Qudaydı alg'ıslap bılay dedi: – Demek, Quday basqa milletlerge de ta'wbe etip, ma'n'gilik o'mirge iye bolıw mu'mkinshiligin beripti.
19 Stepan o'ltirilgen ku'nnen baslang'an quwdalaw sebepli tarqalg'an iseniwshiler Fenikiya, Kipr ha'm Antioxiyag'a shekem bardı. Olar Qudaydın' so'zin tek yahudiylerge ja'riyalaytug'ın edi.
20 Biraq, olardın' arasınan kiprlı ha'm kireneli ayırım adamlar Antioxiyag'a barıp, greklerge de İyemiz İysa tuwralı Xosh Xabardı ja'riyalap ju'rdi.
21 İyemizdin' qu'direti olar menen birge bolg'anlıqtan, ko'p adamlar isenip, İyemizdin' jolına tu'sti.
22 Bul haqqında xabar Erusalimdegi iseniwshilerdin' ja'ma'a'tine jetip barg'anda, olar Barnabanı Antioxiyag'a jiberdi.
23 Barnaba sol jerge kelgende, Qudaydın' miyrimin ko'rip quwandı. Olardın' ha'mmesine İyemizge shın kewilden sadıq bolın'lar, dep aqıl-na'siyat berdi.
24 O'ytkeni ol Muxaddes Ruwxqa tolg'an, isenimi ku'shli, jaqsı adam edi. Solay etip, ko'p adamlar İyemizge alıp kelindi.
25 Sonda Barnaba Sauldı izlew ushın Tarsusqa ketti.
26 Onı tawıp, Antioxiyag'a a'keldi. Solay etip, Barnaba menen Saul tolıq bir jıl sol jerdegi iseniwshiler ja'ma'a'ti menen birge jıynalıp, ko'p adamlarg'a ta'lim berdi. Usı Antioxiya qalasındag'ı sha'kirtler birinshi ma'rte masixıylar dep ataldı.
27 Sol ku'nleri Erusalimnen Antioxiyag'a bir neshe payg'ambarlar keldi.
28 Olardan Agabus atlı birewi ornınan turıp, pu'tkil jer ju'zinde ashlıq bolatug'ının Muxaddes Ruwxtan ilhamlanıp, boljap ayttı. Bul ashlıq Klavdiy patshanın' zamanında boldı.
29 Sonda sha'kirtler Yahudiyada jasaytug'ın tuwısqanlarg'a qollarınan kelgeninshe aqshalay ja'rdem beriwge qarar etti.
30 Olar jıynalg'an aqshalardı iseniwshiler ja'ma'a'tinin' aqsaqallarına Barnaba ha'm Saul arqalı jiberip, usı qarardı orınladı.

Elshiler 12
1 Sol waqıtta patsha Hirod iseniwshiler ja'ma'a'tinin' geybir adamların quwdalaw ushın tutqıng'a aldı.
2 Ol Yuxannın' tuwısqanı Yaqıptı qılısh penen o'ltirtti.
3 Bunın' yahudiy basshılarına jaqqanın ko'rip, izinen Petrdi de uslatpaqshı boldı. Ashıtqısız nan bayramı ku'nleri edi.
4 Hirod Petrdi uslatıp, qamaqqa saldırdı. Onı qarawıllawdı ha'r biri to'rt a'skerden ibarat bolg'an to'rt a'skeriy toparg'a tapsırdı. Sebebi Qutqarılıw bayramınan son', onı xalıqtın' aldına shıg'arıw niyetinde edi.
5 Solay etip, Petr qamaqqa alındı. Biraq iseniwshiler ja'ma'a'ti ol ushın Qudayg'a bar jigeri menen duwa etti.
6 Hirodtın' Petrdi xalıqtın' aldına shıg'armaqshı bolg'an ku'ninen aldın'g'ı ku'ni tu'nde, ol eki a'skerdin' ortasında qos shınjır menen baylawlı halında uyıqlap atır edi. Qapının' awzında turg'an qarawıllar da qamaqtı qarawıllap tur edi.
7 Tosattan İyemizdin' bir perishtesi payda bolıp, qamaqtın' ishi jarqırap ketti. Perishte Petrdin' bu'yirinen tu'rtip, onı oyattı da: – Tez ornın'nan tur, – degende, Petrdin' qollarındag'ı shınjırlar sheshilip, tu'sip ketti.
8 Perishte og'an: – Belin'di buwıp, ayaq kiyimin'di kiy, – dedi. Petr usılay isledi. Perishte og'an: – Shapanın'dı kiyip, menin' izime er, – dedi.
9 Petr qamaqxana bo'lmesinen shıg'ıp, onın' izine erdi. Biraq, perishtenin' qılıp atırg'an islerinin' on'ında bolıp atırg'anın bilmey, ayan ko'rip turman, dep oyladı.
10 Olar birinshi ha'm ekinshi qarawıllardan o'tip, qalag'a shıg'atug'ın temir da'rwazag'a keldi. Da'rwaza olarg'a o'z-o'zinen ashıldı. Olar sırtqa shıg'ıp bir ko'she o'tkende, perishte birden Petrdin' janınan g'ayıp boldı.
11 Sonda o'zine kelgen Petr: «İyemizdin' O'z perishtesin jiberip, meni Hirodtın' qolınan ha'm yahudiy xalqının' menin' basıma tu'sedi, dep ku'tken barlıq ba'lelerden qutqarg'anın endi haqıyqattan tu'sinip turman», – dedi.
12 Petr bunı tu'singennen son', Mark dep atalatug'ın Yuxannın' anası Ma'riyamnın' u'yine ketti. Ol jerde ko'p adamlar jıynalıp, duwa etip otırg'an edi.
13 Petr sırtqı qapını qaqqanda, Roda atlı bir xızmetshi qız kim ekenin biliw ushın qapıg'a keldi.
14 Ol Petrdin' dawısın tanıp, qattı quwang'anınan qapını ashpay, qaytadan ishke juwırıp: «Petr qapının' aldında tur», – dep xabar berdi.
15 «Esin' durıs pa?» – desti og'an. Al qız so'zinde turıp alg'anlıqtan, olar: «Bul onın' perishtesi», – dedi.
16 Biraq Petr qapını qag'ıwdı dawam etti. Olar qapını ashıp, onı ko'rgende hayran qalıstı.
17 Petr olarg'a u'ndemewlerin qolı menen ımlap ko'rsetti de, İyemizdin' onı qamaqtan qalay shıg'arg'anın aytıp berdi. Son'ınan: «Bul xabarlardı Yaqıpqa ha'm basqa tuwısqanlarımızg'a jetkizin'ler», – dep, sol jerden shıg'ıp, basqa jaqqa ketti.
18 Tan' atqanda, Petrge ne bolg'anın tu'sinbey, a'skerler qattı albırastı.
19 Hirod Petrdi izletti. Taba almag'annan son', qarawıllardı sorawg'a tutıp, olardı o'ltiriwdi buyırdı. Bunnan son', Hirod Yahudiyadan Kesariyag'a ketip, bir qansha waqıt sol jerde qaldı.
20 Ol Tir ha'm Sidon turg'ınlarına qa'ha'rli edi. Sonda olar o'z ara kelisip, Hirodqa keldi. Patshanın' isenimli xızmetshisi Blastustı o'z ta'replerine awdarıp, jarastırıwdı soradı. O'ytkeni olardın' u'lkesinin' azıq-awqatı patshanın' u'lkesinen g'a'rezli edi.
21 Belgilengen ku'nde patshalıq lipasların kiygen Hirod taxtına otırdı da, xalıqqa so'z so'yledi.
22 Sonda xalıq: «Bul adamnın' dawısı emes, qudaydın' dawısı», – dep baqırıstı.
23 Sol waqıtta-aq İyemizdin' bir perishtesi Hirodtı urıp jiberdi. Sebebi ol Qudayg'a beriw kerek bolg'an dan'qtı o'zi alg'an edi. Sonda onın' denesin qurtlar kemirip, ol jan tapsırdı.
24 Al Qudaydın' so'zi jayılıp, iseniwshilerdin' sanı arta berdi.
25 Tapsırmanı orınlag'an Barnaba menen Saul Mark dep atalatug'ın Yuxandı o'zleri menen birge alıp, Erusalimnen qaytıp keldi.

Elshiler 13
1 Antioxiyadag'ı iseniwshiler ja'ma'a'tinde payg'ambarlar ha'm mug'allimler bar edi. Olar: Barnaba, Negr dep atalatug'ın Simon, kireneli Lukiy, u'lke patshası Hirod penen birge ta'rbiyalang'an Manaim ha'm Saul.
2 Olar İyemizge sıyınıp, oraza tutıp otırg'anda, Muxaddes Ruwx bılay dedi: «Men shaqırg'an is ushın, Mag'an Barnaba menen Sauldı ajıratıp berin'ler».
3 Solay etip, olar oraza tutıp, duwa etkennen son', Barnaba menen Sauldın' u'stine qolların qoydı ha'm olardı jolg'a shıg'arıp saldı.
4 Muxaddes Ruwx ta'repinen jiberilgen Barnaba menen Saul Selevkiyag'a barıp, sol jerden keme menen Kiprg'a ju'zip o'tti.
5 Olar atawdag'ı Salamis degen qalag'a kelip, yahudiylerdin' ma'jilisxanalarında Qudaydın' so'zin ja'riyaladı. Mark dep atalatug'ın Yuxan da olar menen birge bolıp, olarg'a xızmet etip ju'rdi.
6 Olar pu'tkil atawdı bastan-ayaq basıp o'tip, Paposqa keldi. Sol jerde Bareshu atlı sıyqırshı ha'm jalg'an payg'ambar bolg'an bir yahudiydi ushırattı.
7 Ol ha'kim Sergiy Paveldin' ken'esgo'yi bolıp, onın' menen birge ju'retug'ın edi. Ha'kim aqıllı adam bolg'anlıqtan, Barnaba menen Sauldı shaqırtıp, Qudaydın' so'zin tın'lamaqshı boldı.
8 Biraq, grek tilinde atı Elimas bolg'an jan'ag'ı sıyqırshı olarg'a qarsılıq ko'rsetip, ha'kimnin' iseniwine tosqınlıq etiwge tırıstı.
9 Sonda Muxaddes Ruwxqa tolg'an Saul, yag'nıy Pavel ko'zlerin Elimasqa tigip:
10 – Ha'y, kewli ha'r qıylı hiyle menen jalg'ang'a tolı shaytannın' balası! Sen ha'r qanday haqıyqatlıqtın' dushpanısan'! İyemizdin' tuwrı jolların burmalawdı qoyasan' ba, joq pa?
11 Mine, endi İyemiz sag'an qarsı qolın ko'terdi. Sen soqır bolıp qalıp, bir qansha waqıt quyash jaqtısın ko're almaytug'ın bolasan', – dedi. Sol waqıtta-aq onın' ko'zlerin qaran'g'ı tu'nek qapladı ha'm ol qolınan uslap o'zin jeteleytug'ın adamdı izlep, a'tirapın sıypalay basladı.
12 Ha'kim bolg'an waqıyanı ko'rip, isendi. O'ytkeni İyemiz tuwralı ta'liymatqa hayran qalg'an edi.
13 Pavel menen onın' joldasları Papostan kemege minip, Pamfiliyanın' Pergiya qalasına keldi. Al Yuxan olardı qaldırıp, Erusalimge qaytıp ketti.
14 Olar Pergiyadan jolın dawam etip, Pisidiyanın' Antioxiya qalasına bardı. Dem alıs ku'ni ma'jilisxanag'a kirip otırdı.
15 Muxaddes Nızam ha'm payg'ambarlardın' Jazıwlarınan oqılg'annan son', ma'jilisxananın' basshıları olarg'a: «Tuwısqanlar, xalıqqa aytatug'ın na'siyat so'zlerin'iz bolsa, ma'rha'mat, aytın'lar», – dep xabar jiberdi.
16 Pavel ornınan turdı da, qolı menen isharat etip bılay dedi: – Ha'y, izraillılar ha'm Qudayg'a sıyınatug'ın basqa millet adamları, tın'lan'lar!
17 Bul İzrail xalqının' Qudayı bizin' ata-babalarımızdı tan'lap, olar Mısır elinde jat bolıp jasag'anda, olardı u'lken xalıq qıldı. Son'ınan O'zinin' qu'diretli qolı menen olardı sol jerden alıp shıqtı.
18 Sho'lde shama menen qırıq jıl olardın' qın'ırlıg'ına shıdadı.
19 Kanan jerinde jeti milletti joq qılıp, olardın' jerin O'z xalqına miyras etip berdi.
20 Bulardın' ha'mmesi to'rt ju'z eliw jılday dawam etti. Son'ınan Quday Samuel payg'ambardın' zamanına deyin olarg'a biylerdi berdi.
21 Bunnan keyin xalıq patsha sorag'anda, Quday olarg'a Benamin urıwınan bolg'an Kistin' ulı Sauldı berdi. Saul qırıq jıl patshalıq etti.
22 Quday onı taxttan tu'sirgennen son', olardın' u'stilerinen Dawıttı patsha etip qoydı. Quday ol tuwralı mınaday gu'walıq berdi: «Men kewlimdegidey bir adamdı, İshay ulı Dawıttı taptım. Ol Menin' ha'r bir tilegimdi orınlaydı».
23 Quday O'z wa'desi boyınsha onın' urpag'ınan İzraildın' Qutqarıwshısı İysanı shıg'ardı.
24 İysa kelmesten burın Yaqıya pu'tkil İzrail xalqına ta'wbe etip suwg'a shomıldırılıwdı ja'riyaladı.
25 Yaqıya xızmetin tamamlawg'a shamalasqanda bılay degen edi: «Meni kim dep oylaysızlar? Men Masix emespen. Biraq Ol mennen keyin keledi. Men Onın' ayaq kiyiminin' bawın sheshiwge de ılayıqlı emespen».
26 Tuwısqanlarım, İbrayımnın' urpaqları ha'm Qudayg'a sıyınatug'ın basqa millet adamları! Bul qutqarılıw so'zleri bizlerge jiberilgen.
27 Erusalimde jasaytug'ınlar ha'm olardın' basshıları İysanın' kim ekenin bilmedi ha'm ha'r dem alıs ku'ni oqılatug'ın payg'ambarlardın' Ol tuwralı jazg'an so'zlerin tu'sinbedi. Sonlıqtan olar İysanı hu'kim etip, payg'ambarlardın' so'zlerin a'melge asırdı.
28 Onnan o'lim jazasına ılayıqlı hesh qanday ayıp taba almasa da, Pilattan Onı o'ltiriwdi soradı.
29 Ol haqqında jazılg'anlardın' ha'mmesin orınlag'annan son', olar Onı atanaq ag'ashtan tu'sirip, qa'birge qoydı.
30 Biraq, Quday Onı o'limnen tiriltti.
31 İysa O'zi menen Galiladan Erusalimge kelgenlerge ko'p ku'nler dawamında ko'rinip ju'rdi. Endi bul adamlar xalıq aldında Onın' gu'waları boldı.
32 Bizler de sizlerge Qudaydın' ata-babalarımızg'a wa'de etken Xosh Xabarın ja'riyalap atırmız.
33 Ol İysanı tiriltiwi arqalı olardın' urpaqları bolg'an bizler ushın sol wa'deni a'melge asırdı. Zaburdın' ekinshi jırında bılay dep jazılg'an: «Sen Menin' Ulımsan', Bu'gin Men Sag'an A'ke boldım».
34 İysanı hesh qashan shiritpey, o'limnen qayta tiriltetug'ını haqqında Quday bılay degen: «Men sizlerge Dawıtqa wa'de etken muxaddes ha'm haqıyqıy jarılqawımdı beremen».
35 Sonlıqtan basqa bir jerde bılay delingen: «O'z Muxaddesin'nin' shiriwine jol qoymaysan'».
36 Dawıt o'z zamanında Qudaydın' erki boyınsha xızmet etkennen son' ko'z jumıp, o'z ata-babalarının' qasına qoyıldı ha'm denesi shirip ketti.
37 Biraq, Quday tiriltken Adamnın' denesi shirimedi.
38 Solay etip, tuwısqanlarım, mınanı bilip alın'lar: gu'naların'ızdın' usı İysa arqalı keshiriletug'ını sizlerge ja'riyalanıp atır.
39 Muwsanın' Nızamı menen sizler hesh bir gu'nadan aqlana almas edin'iz. Biraq İysag'a isengen ha'r bir adam Ol arqalı aqlanadı.
40 Endi abaylı bolın'lar! Payg'ambarlardın' aytqan mına so'zleri basın'ızg'a tu'spesin:
41 «Qaran'lar, ha'y, mazaq etiwshiler, Tan' qalısıp, nabıt bolın'lar! Sebebi Men sizler jasag'an ku'nlerde bir is isleymen, Onı birew sizlerge aytıp berse de, isenbes edin'ler».
42 Pavel menen Barnaba ma'jilisxanadan shıg'ıp baratırg'anda, adamlar olardan kelesi dem alıs ku'ni de usılar haqqında aytıwın o'tinish etti.
43 Ma'jilisxanadag'ı xalıq tarqag'anda, yahudiyler ha'm yahudiy dinine o'tken Qudayg'a sıyınatug'ınlardın' ko'bisi Pavel menen Barnabag'a erip ju'rdi. Pavel menen Barnaba olar menen so'ylesip, Qudaydın' miyrimine su'yenip jasawdı u'git-na'siyat etti.
44 Kelesi dem alıs ku'ni qala xalqının' derlik ha'mmesi Qudaydın' so'zin tın'law ushın jıynaldı.
45 Biraq yahudiyler sonsha xalıqtı ko'rip, qızg'anıshqa toldı. Paveldin' so'zlerine qarsı shıg'ıp, onı mazaq etti.
46 Sonda Pavel menen Barnaba batırlıq penen juwap qaytarıp bılay dedi: – Qudaydın' so'zin da'slep sizlerge ja'riyalawımız kerek edi. Sizler onı qabıl almag'anlıqtan ha'm o'zlerin'izdi ma'n'gilik o'mirge ılayıqlı ko'rmegenlikten, bizler endi basqa milletlerge ketemiz.
47 O'ytkeni İyemiz bizlerge bılay dep buyırg'an edi: «Du'nyanın' ha'mme jerine qutqarılıw a'keliwin' ushın, Seni basqa milletler ushın nur etip qoydım».
48 Basqa millet adamları bunı esitkende quwanıp ketip, İyemizdin' so'zin alg'ısladı. Ma'n'gilik o'mir ushın tan'lang'anlardın' ha'mmesi isendi.
49 Solay etip, İyemizdin' so'zi pu'tkil u'lke boylap jayıldı.
50 Biraq yahudiyler Qudayg'a sıyınatug'ın hu'rmetli hayallardı ha'm qala basshıların u'gitlep, Pavel menen Barnabag'a qarsı qoydı ha'm olardı quwdalatıp, u'lkeden quwdırıp jiberdi.
51 Sonda Pavel menen Barnaba olarg'a qarsı eskertiw retinde ayaqlarının' shan'ın qag'ıp, İkoniyag'a ketti.
52 Al sha'kirtler quwanıshqa ha'm Muxaddes Ruwxqa tolıp-tasa berdi.

Elshiler 14
1 İkoniyada Pavel menen Barnaba a'dettegidey yahudiylerdin' ma'jilisxanasına barıp, sonday ta'sirli waz aytqanlıqtan, yahudiylerden de, greklerden de ko'p adam isendi.
2 Biraq, isenbeytug'ın yahudiyler basqa millet adamların tuwısqanlarg'a qarsı o'shegistirip, olardın' aqıl-oyın uwladı.
3 Sonlıqtan ol jerde uzaq waqıt qalg'an Pavel menen Barnaba İyemizge su'yenip, Qudaydın' so'zin batırlıq penen aytıp ju'rdi. İyemiz olar arqalı ka'ramatlı belgiler ha'm tan' qalarlıq na'rselerdi ko'rsetip, O'z miyrimi haqqında so'zlerdi tastıyıqladı.
4 Qala xalqı ekige bo'linip, geybirewleri yahudiylerdin', geybirewleri elshilerdin' ta'repine o'tti.
5 Yahudiyler menen basqa millet adamları o'z basshıları menen birlikte elshilerge ja'bir berip, olardı tas penen urmaqshı boldı.
6 Biraq bunı bilip qoyg'an Pavel menen Barnaba Likaoniyanın' Listra, Derbe qalalarına ha'm sol a'tiraplarg'a qashıp barıp,
7 sol jerlerde de Xosh Xabardı ja'riyalawdı dawam etti.
8 Listrada eki ayag'ı la'n' bir adam bar edi. Ol ishten la'n' bolıp tuwılıp, hesh qashan ju'rmegen edi.
9 Bul adam Paveldin' so'zlerin tın'lap otırg'anda, Pavel og'an tigilip qarap, shıpa tabatug'ınına isenimi bar ekenin ko'rdi de,
10 qattı dawıslap: – Ayaqların'da tik tur, – dedi. Sol adam ornınan ushıp turdı da, ju're basladı.
11 Xalıq Paveldin' islegen isin ko'rgende, likaoniya tilinde: – Qudaylar adam pishinine enip, bizlerge kelipti, – dep baqırıstı.
12 Olar Barnabanı Zevs, Paveldi so'z so'ylegeni ushın Germes dep atadı.
13 Qalanın' sırtında jaylasqan Zevs ibadatxanasının' ruwxaniyi qala da'rwazasına o'gizlerdi ha'm gu'l shen'berlerin alıp keldi de, xalıq penen birlikte elshilerge qurbanlıq bermekshi boldı.
14 Biraq elshiler – Barnaba menen Pavel bunı esitkende kiyimlerin jırtıp, ko'pshiliktin' arasına o'zlerin urdı da, bılay dep baqırdı:
15 – Adamlar! Nege bunday islep atırsızlar? Bizler de sizler sıyaqlı adamlarmız-g'o! Sizlerdin' bul ma'nissiz na'rselerdi taslap, aspandı, jerdi, ten'izdi ha'm olardın' ishindegilerdin' ha'mmesin jaratqan tiri Qudayg'a qaytıwın'ız ushın Xosh Xabardı ja'riyalap atırmız.
16 Quday o'tken a'wladlardın' waqtında barlıq milletlerdi o'z o'mir jolları menen ju'riwge qaldırdı.
17 Sog'an qaramastan, O'zi haqqında gu'walıq beriwdi toqtatpay, sizlerge jaqsılıq islep kelmekte: Ol aspannan jawın jawdırıp, jemislerge bay ma'wsimlerdi beredi. Sizlerdi azıq penen toydırıp, ju'regin'izdi quwanıshqa toltıradı.
18 Usı so'zler menen, olar o'zlerine qurbanlıq bermewge xalıqtı zorg'a degende ko'ndirdi.
19 Biraq Pisidiyanın' Antioxiya ha'm İkoniya qalalarınan kelgen ayırım yahudiyler xalıqtı o'z ta'repine awdırıp, Paveldi tas penen urdı. Onı o'ldi dep oylap, qalanın' sırtına su'yrep shıg'arıp tasladı.
20 Degen menen, sha'kirtler a'tirapına jıynalg'anda, Pavel o'zine kelip ornınan turdı da, qalag'a qayttı. Erten'ine ol Barnaba menen birge Derbege ketti.
21 Olar Xosh Xabardı Derbe qalasında ja'riyalap, ko'p sha'kirt arttırg'annan son', Pisidiyadag'ı Listra, İkoniya ha'm Antioxiya qalalarına qaytıp keldi.
22 Jol-jo'nekey sha'kirtlerdin' janlarına ku'sh-quwat berip, isenimde bekkem turıwdı u'git-na'siyat etti de: «Qudaydın' Patshalıg'ına kiriwimiz ushın, ko'p qıyınshılıqlardan o'tiwimiz tiyis», – dedi.
23 Pavel menen Barnaba ha'r bir iseniwshi ja'ma'a'tte aqsaqallardı tayınladı. Oraza tutıp, duwa etkennen son', olardı o'zleri burınnan isenetug'ın İyemiz İysanın' qolına tapsırdı.
24 Son'ınan olar Pisidiya u'lkesi arqalı o'tip, Pamfiliya u'lkesine keldi.
25 Pergiyada Qudaydın' so'zin ja'riyalag'annan son', Antaliyag'a ketti.
26 Sol jerden keme menen Antioxiyag'a qayttı. Bul qalada olar o'zlerine tapsırılg'an is ushın o'zlerin Qudaydın' miyrimine bag'ıshlag'an edi. Olar sol isti endi orınladı.
27 Ol jerge jetkende, olar iseniwshiler ja'ma'a'tin bir jerge jıynap, Qudaydın' o'zleri arqalı neler islegenin, basqa milletlerge isenim qapısın qalay ashqanın bildirdi.
28 Olar sol jerdegi sha'kirtler menen birge uzaq waqıt qaldı.

Elshiler 15
1 Yahudiyadan Antioxiyag'a geybir iseniwshiler kelip, tuwısqanlarg'a: «Eger Muwsanın' u'rp-a'deti boyınsha su'nnet etilmesen'ler, qutqarıla almaysızlar», – dep ta'lim bere basladı.
2 Pavel ha'm Barnaba olar menen aytısıp, qattı tartısıp qaldı. Aqırında Pavel ha'm Barnabag'a, ja'ne de olar menen birge basqa bir neshe tuwısqang'a Erusalimdegi elshiler menen aqsaqallarg'a barıp, usı ma'seleni sheshiw tapsırıldı.
3 Solay etip, olar iseniwshiler ja'ma'a'ti ta'repinen jiberilip, Fenikiya ha'm Samariya u'lkelerinen o'tti. Jol-jo'nekey basqa milletlerdin' İyemizdin' jolına tu'skenin aytıp, sol jerdegi tuwısqanlarg'a u'lken quwanısh bag'ıshladı.
4 Erusalimge kelgende, olar iseniwshiler ja'ma'a'ti, elshiler ha'm aqsaqallar ta'repinen jaqsı qabıl etildi. Qudaydın' o'zleri arqalı islegen ha'mme na'rsesin olarg'a bildirdi.
5 Biraq, pariseyler arasınan shıqqan ayırım iseniwshiler orınlarınan turıp: – İseniwshi bolg'an basqa millet adamları da su'nnet etilip, olarg'a Muwsanın' Nızamın orınlawdı buyırıw tiyis, – dedi.
6 Elshiler menen aqsaqallar bul ma'sele boyınsha ma'sla'ha'tlesiw ushın jıynaldı.
7 Uzaq talqılawdan son' Petr ornınan turıp, olarg'a bılay dedi: – Tuwısqanlar! Basqa milletlerdin' Xosh Xabardı menin' awzımnan esitip iseniwi ushın, Quday ko'p waqıt burın aran'ızdan meni tan'lag'anın bilesizler.
8 Adamnın' kewlin biletug'ın Quday Muxaddes Ruwxtı bizlerge bergeni sıyaqlı, basqa milletlerge de berip, olardı qabıl etkenin ko'rsetti.
9 Quday olardın' kewillerin isenimleri arqalı tazalap, bizler menen olardın' arasına ayırmashılıq qoymadı.
10 Olay bolsa, endi ne ushın ata-babalarımız da, o'zlerimiz de ko'terip ju're almag'an moyıntırıqtı sha'kirtlerdin' moynına salıp, Qudaydı sınap atırsızlar?
11 Olardın' İyemiz İysanın' miyrimi menen qutqarılatug'ınınday, bizler de o'zlerimizdin' solay qutqarılatug'ınımızg'a isenemiz.
12 Sonda jıynalg'anlardın' ha'mmesi tınıshlanıp, Barnaba menen Paveldi tın'lay basladı. Olar o'zleri arqalı Qudaydın' basqa milletler arasında ko'rsetken ka'ramatlı belgileri menen tan' qalarlıq na'rseleri haqqında aytıp berdi.
13 Olar so'zlerin tawısqannan son', Yaqıp so'z baslap bılay dedi: – Tuwısqanlar, mag'an qulaq salın'lar!
14 Basqa milletlerden O'zine tiyisli bir xalıq shıg'arıw ushın, Quday olarg'a da'slep qalay miyrimlilik ko'rsetkenin Simon Petr bayan etken edi.
15 Payg'ambarlardın' so'zleri de usıg'an tuwrı keledi. Bılay dep jazılg'an:
16 «Bunnan keyin Men qaytıp kelip, Dawıttın' qulap qalg'an u'yin qayta quraman. Qıyralg'anlardı du'zetip, qayta tikleymen.
17 Solay etip, qalg'an adamlar ha'm Menin' atım menen atalıwshı barlıq milletler İyesin – Meni izlep tapsın.
18 Bulardı a'yyemnen bildirgen İyemiz usılay deydi».
19 Sonlıqtan, menin' pikirimshe, Qudaydın' jolına tu'sken basqa millet adamların qıynamawımız kerek.
20 Biraq, butlarg'a soyılıp haramlang'an qurbanlıq go'shinen, buzıqshılıqtan, buwındırılıp o'ltirilgen haywanlardın' go'shinen ha'm qannan awlaq bolıwların jazıp jiberiwimiz tiyis.
21 O'ytkeni a'yyemgi waqıtlardan beri Muwsanın' Nızamı ha'r bir qalada ja'riyalanıp kiyatır ha'm ha'r dem alıs ku'ni ma'jilisxanalarda oqılmaqta.
22 Solay etip, pu'tkil iseniwshiler ja'ma'a'ti menen elshiler ha'm aqsaqallar o'zlerinin' arasınan adamlardı saylap, olardı Pavel ha'm Barnaba menen birge Antioxiyag'a jiberiwge qarar etti. Saylang'anlar: tuwısqanlar arasında basshılıq etip ju'rgen Barsaba dep atalatug'ın Yahuda menen Sila edi.
23 Olar arqalı mına xattı jazıp jiberdi: «Hu'rmetli tuwısqanlarımız! Tuwısqanların'ız bolg'an biz, elshiler ha'm aqsaqallardan, Antioxiya, Siriya ha'm Kilikiyadag'ı basqa millet adamları bolg'an siz, tuwısqanlarg'a sa'lem!
24 Aramızdag'ı ayırım adamlardın' sizlerge barg'anın ha'm o'z so'zleri menen sizlerdi ta'shiwishke salıp, aqılın'ızdı hayran qılg'anın esittik. Bizler olarg'a hesh qanday jol-jorıq bermegen edik.
25 Sonlıqtan aramızdan bir neshe adamdı saylap, su'yikli tuwısqanlarımız Barnaba ha'm Pavel menen birlikte sizlerge jiberiwdi bir awızdan maqul taptıq.
26 Bular ekewi İyemiz İysa Masixtın' atı ushın o'mirlerin bag'ıshlag'an adamlar.
27 Sizlerge ja'ne de Yahuda menen Silanı jiberip atırmız. Olar bul jazg'anlarımızdı awızsha aytıp beredi.
28 Sebebi Muxaddes Ruwx ha'm bizler a'hmiyetli bolg'an bul qag'ıydalardan tısqarı sizlerge hesh na'rseni ju'klemewdi maqul taptıq:
29 sizler butlarg'a soyılg'an qurbanlıq go'shinen, qannan, buwındırılıp o'ltirilgen haywanlardın' go'shinen ha'm buzıqshılıqtan awlaq bolın'lar. Usılardan saqlansan'lar, jaqsı is qılg'an bolasızlar. Aman bolın'lar!»
30 Solay etip, jiberilgenler jolg'a shıg'ıp, Antioxiyag'a keldi. Ja'ma'a'tti bir jerge jıynap, olarg'a xattı tapsırdı.
31 İseniwshiler xattı oqıp, ondag'ı kewil ko'teriwshi so'zlerge quwandı.
32 Payg'ambarshılıq sıyın alg'an Yahuda menen Sila tuwısqanlarg'a ko'p so'zler menen aqıl-na'siyat aytıp, ruwxıy ku'sh-quwat berdi.
33 Bir qansha waqıt sol jerde bolg'annan son', tuwısqanlar olardı aman-esen shıg'arıp salıp, jollag'anlarg'a qaytardı. [
34 ]
35 Al Pavel menen Barnaba Antioxiyada boldı. Olar ko'plegen adamlar menen birlikte İyemizdin' so'zin u'yretip, ja'riyalap ju'rdi.
36 Bir qansha waqıttan son', Pavel Barnabag'a: – Endi izimizge qaytıp, bizler İyemizdin' so'zin ja'riyalag'an ha'r bir qaladag'ı tuwısqanlarımızg'a barayıq, olardın' hal-jag'dayın ko'reyik, – dedi.
37 Barnaba Mark dep atalatug'ın Yuxandı birge alıp ju'rmekshi boldı.
38 Biraq Pavel Pamfiliyada o'zlerin taslap ketip, birlikte baslag'an isti dawam etpegen Marktı o'zleri menen birge alıp ju'riwdi maqul ko'rmedi.
39 Solay etip, olardın' arasında keskin tu'sinbewshilik bolıp, bir-birinen bo'lindi. Barnaba Marktı alıp, keme menen Kiprg'a ketti.
40 Al Pavel Silanı tan'ladı ha'm tuwısqanlar ta'repinen İyemizdin' miyrimine tapsırılg'annan son', jolg'a shıqtı.
41 Ol Siriya ha'm Kilikiya u'lkelerin aralap, iseniwshi ja'ma'a'tlerdi bekkemlep ju'rdi.

Elshiler 16
1 Pavel Derbege, son'ınan Listrag'a keldi. Sol jerde anası iseniwshi yahudiy, al a'kesi grek bolg'an Timofey atlı sha'kirt bar edi.
2 Listra ha'm İkoniyadag'ı tuwısqanlar ol haqqında jaqsı pikirde edi.
3 Timofeydi o'zi menen birge alıp ju'riwdi qa'legen Pavel sol jerdegi yahudiyler sebepli, onı su'nnet ettirdi. O'ytkeni ha'mme Timofeydin' a'kesinin' grek ekenin biletug'ın edi.
4 Olar qaladan-qalag'a o'tip, Erusalimdegi elshiler menen aqsaqallar belgilegen qag'ıydalardı iseniwshilerge orınlaw ushın tapsırdı.
5 Solay etip, iseniwshi ja'ma'a'tlerdin' isenimi bekkemlenip, sanı ku'nnen-ku'nge arta berdi.
6 Qudaydın' so'zin Aziya u'lkesinde jayıwg'a Muxaddes Ruwx tıyım salg'anlıqtan, Pavel menen onın' joldasları Frikiya ha'm Galatiya u'lkelerin aralap ju'rdi.
7 Olar Misiyanın' shegarasına kelgende, Bitiniyag'a kirmekshi boldı, biraq İysanın' Ruwxı olarg'a ruxsat bermedi.
8 Sonlıqtan olar Misiyadan o'tip, Troas qalasına keldi.
9 Sol ku'ni tu'nde Pavel ayan ko'rdi. Makedoniyalı bir adam onın' aldında turıp: «Makedoniyag'a kelip, bizlerge ja'rdem ber», – dep o'tindi.
10 Pavel bul ayandı ko'rgennen son', bizler da'rriw Makedoniyag'a barıwdın' ha'reketin isledik. Sebebi Quday bizlerdi olarg'a Xosh Xabardı ja'riyalawg'a shaqırıp atır, degen juwmaqqa keldik.
11 Bizler Troastan keme menen shıg'ıp, tuwrı Samotrakiyag'a, erten'ine Neapoliske ju'zip bardıq.
12 Ol jerden Makedoniya u'lkesinin' en' baslı qalası, Rimnin' qol astında bolg'an Filipke jetip keldik. Bul qalada bir neshe ku'n qaldıq.
13 Bizler bul jerde yahudiyler duwa etetug'ın orın bar dep oylap, dem alıs ku'ni qala da'rwazasınan sırtqa, da'ryanın' jag'asına shıqtıq. Bizler otırıp, sol jerge jıynalg'an hayallarg'a so'yley basladıq.
14 Tın'lawshılar arasında Tiatira qalasınan kelgen, qımbat bahalı gezlemelerdi satıwshı Lidiya atlı bir hayal bar edi. Ol Qudayg'a sıyınatug'ın edi. Paveldin' so'zlerine qulaq salıwı ushın, İyemiz onın' kewlin ashtı.
15 Lidiya u'y-ishi menen birge suwg'a shomıldırılg'annan son', bizlerdi u'yine mira't etip: «Meni İyemizge isenedi, dep esaplaytug'ın bolsan'lar, kelin'ler, u'yimde bolın'lar», – dep bizlerdi ko'ndirdi.
16 Bir ku'ni bizler duwa etetug'ın jerge baratırg'anımızda, palkerlik penen shug'ıllanatug'ın jawız ruwxlı bir shorıg'a duslastıq. Bul qız palkerlik penen xojayınlarına ko'p payda keltiretug'ın edi.
17 Ol Pavel menen bizlerdin' izimizge tu'sip: – Bul adamlar – Qu'diretli Qudaydın' xızmetshileri, olar sizlerge qutqarılıw jolın ja'riyalap atır! – dep baqırıp ju'rdi.
18 Bul ko'p ku'n ta'kirarlandı. Aqırında Paveldin' janına tiyip, ol arqasına burıldı da, qızdın' ishindegi jawız ruwxqa: – İysa Masix atı menen buyıraman: onnan shıg'ıp ket! – dedi. Jawız ruwx qızdın' ishinen da'rhal shıg'ıp ketti.
19 Shorının' xojayınları payda ko'riwden u'mitlerinin' u'zilgenin bilip, Pavel menen Silanı uslap aldı da, bazar maydanındag'ı basshılarg'a su'yrep apardı.
20 Olardı Rim ha'kimlerinin' aldında turg'ızıp: – Mına yahudiyler qalamızdı astan-kesten etpekte.
21 Biz rimlilerge qabıl etiwge de, orınlawg'a da bolmaytug'ın u'rp-a'detlerdi ja'riyalap ju'r, – desti.
22 Xalıq ta olarg'a qosılıp, elshilerge qarsı shıqtı. Ha'kimler Pavel menen Silanın' kiyimlerin jırtıp sheshtirdi de, tayaq penen sabawg'a buyrıq berdi.
23 Olardı ko'p sabatqannan son', qamaqqa saldırdı ha'm qamaqxana xızmetkerine olardı jaqsılap qarawıllawdı buyırdı.
24 Usınday buyrıq alg'an qamaqxana xızmetkeri olardı qamaqxananın' ishki bo'lmesine qamap, ayaqların bug'aw menen qısıp tasladı.
25 Tu'nnin' ortalarında Pavel menen Sila duwa etip, Qudaydı alg'ıslaytug'ın qosıq aytıp otırg'an edi. Basqa tutqınlar da olardı tın'ladı.
26 Birden jer qattı qozg'alıp, qamaqxananın' tırnag'ı silkindi ha'm sol waqıtta-aq barlıq qapılar ashılıp, ha'mmenin' shınjırları sheshilip ketti.
27 Uyqıdan oyang'an qamaqxana xızmetkeri qamaqxananın' qapılarının' ashıq ekenin ko'rdi. Tutqınlar qashıp ketti, dep oylag'an ol o'zin o'ltirmekshi bolıp, qılıshın suwırıp aldı.
28 Biraq Pavel ba'lent dawıs penen baqırıp: – O'z janın'a qastıyanlıq etpe, ha'mmemiz usı jerdemiz, – dedi.
29 Qamaqxana xızmetkeri shıra a'keldirip, ishke juwırıp kirdi de, qaltırap, Pavel menen Silanın' aldına jıg'ıldı.
30 Olardı sırtqa shıg'arıp: – Mırzalar, qutqarılıwım ushın ne islewim kerek? – dep soradı.
31 Olar: – İyemiz İysag'a isen, sonda sen de, u'y-ishin' de qutqarılasız, – dedi.
32 Son'ınan olar onın' o'zine ha'm u'yindegilerdin' ha'mmesine İyemizdin' so'zin ayttı.
33 Qamaqxana xızmetkeri tu'nnin' sol sa'tinde olardı alıp ketip, jaraqatların juwdı da, da'rriw o'zi ha'm pu'tkil u'y-ishi suwg'a shomıldırıldı.
34 Ol Pavel menen Silanı u'yine a'kelip, aldılarına dasturxan jaydı. Qudayg'a isengenine pu'tkil u'y-ishi menen quwandı.
35 Tan' atqanda, ha'kimler: «Sol adamlardı bosatın'lar», – degen buyrıq penen saqshılardı jolladı.
36 Qamaqxana xızmetkeri bul so'zlerdi Pavelge xabarlap: – Ha'kimler sizlerdi bosatıw ushın adam jollaptı. Endi shıg'ıp, aman-esen kete berin'ler, – dedi.
37 Biraq Pavel saqshılarg'a bılay dedi: – Rim puqaraları bolg'an bizlerdi xalıq aldında hu'kimsiz sabap, qamaqqa saldı. Endi bizlerdi jasırın quwıp jibermekshi me? Bul bolmaydı! Bizlerdi o'zleri kelip shıg'arsın!
38 Saqshılar bul so'zlerdi ha'kimlerge jetkizip bardı. Ha'kimler Pavel menen Silanın' Rim puqaraları ekenin esitkende qorqıp ketti.
39 Kelip, keshirim soradı. Son'ınan olardı sırtqa shıg'arıp, qaladan ketiwlerin o'tindi.
40 Pavel menen Sila qamaqtan shıg'ıp, Lidiyanın' u'yine bardı. Sol jerde tuwısqanlardı ko'rip, olardı jigerlendirgennen son', jolg'a shıqtı.

Elshiler 17
1 Olar Amfipolis ha'm Apolloniyadan o'tip, Salonikag'a keldi. Bul jerde yahudiylerdin' bir ma'jilisxanası bar edi.
2 Pavel o'z a'deti boyınsha ma'jilisxanag'a bardı. U'sh ha'pte olar menen Muxaddes Jazıwlardı talqıladı.
3 Masixtın' azap shegip, o'limnen qayta tiriliwi tiyis ekenin tu'sindirip, da'liller keltirdi de: – Men sizlerge ja'riyalap atırg'an bul İysa – Masix, – dedi ol.
4 Yahudiylerdin' bazıları maqullap, Pavel menen Silag'a qosıldı. Sonday-aq, Qudayg'a sıyınatug'ın greklerdin' u'lken toparı ha'm ko'plegen abıraylı hayallar da solay isledi.
5 Biraq yahudiyler ku'nshillik etip, bazarda bos ju'rgen ayırım jaramas adamlardı jıynadı da, qalada topalan' saldı. Pavel menen Silanı tawıp, olardı xalıqtın' aldına shıg'arıw ushın, Yasonnın' u'yine topılıp kirdi.
6 Biraq olardı taba almay, Yason menen basqa geybir tuwısqanlardı qala basshılarının' aldına su'yrep aparıp: – Pu'tkil du'nyanı astan-kesten etken bul adamlar usı jerge de kelipti.
7 Yason olardı qabıl qıldı. Olardın' ha'mmesi İysa degen basqa bir patsha bar ekenin aytıp, Rim patshası-Qaysardın' pa'rmanlarına qarsı ha'reket etip ju'r, – dep baqırdı.
8 Bul so'zlerdi esitken xalıq ha'm qala basshıları qattı tınıshsızlandı.
9 Biraq olar Yasonnan ha'm basqalardan kepillikke aqsha alıp, bosatıp jiberdi.
10 Tuwısqanlar da'rriw sol tu'ni Pavel menen Silanı Veriyag'a jiberdi. Olar Veriyag'a kelip, yahudiylerdin' ma'jilisxanasına kirdi.
11 Veriyadag'ı yahudiyler Salonikadag'ılardan parasatlıraq edi. Olar Qudaydın' so'zin u'lken qızıg'ıwshılıq penen qabıl etip, Pavel menen Silanın' aytqan so'zlerinin' durıs ekenin biliw ushın, ha'r ku'ni Muxaddes Jazıwlardı izertleytug'ın edi.
12 Solay etip, yahudiylerdin' ko'bisi ha'm ko'plegen abıraylı grek hayalları menen er adamları isendi.
13 Biraq Salonikadag'ı yahudiyler Paveldin' Veriyada da Qudaydın' so'zin ja'riyalag'anın bilgende, sol jerge de keldi ha'm xalıqtı u'gitlep, qozg'alan' saldı.
14 Sonda tuwısqanlar Paveldi da'rhal ten'iz ta'repke jiberdi. Al Sila menen Timofey Veriyada qaldı.
15 Paveldi shıg'arıp salıwshılar onı Afinag'a deyin apardı. Olar Pavelden: «Sila menen Timofey, mu'mkin bolsa, tez mag'an jetsin», – degen tapsırmanı alıp, izlerine qayttı.
16 Afinada Sila menen Timofeydi ku'tip ju'rgen Pavel qalanın' butlarg'a tolı ekenin ko'rgende, qattı qapa bolıp ashıwlandı.
17 Sonlıqtan ol ma'jilisxanadag'ı yahudiyler ha'm Qudayg'a sıyınatug'ın grekler menen aytısıp, ha'r ku'ni bazar maydanında ushırasqanlar menen tartısıp ju'rdi.
18 Epikurshılardın' ha'm stoik oyshıllarının' geybirewleri de onın' menen tartısa basladı. Birewleri: «Mına mıljın' ne demekshi», – dese, ayırımları: «Ol jat qudaylardın' xabarshısı bolsa kerek», – dedi. O'ytkeni Pavel İysa ha'm Onın' qayta tiriliwi tuwralı Xosh Xabardı ja'riyalap ju'r edi.
19 Olar Paveldi Areopag ken'esine alıp kelip, og'an: – Sen ja'riyalap ju'rgen bul jan'a ta'liymattın' ne ekenin biliwimizge bola ma?
20 Sebebi sen qulag'ımızg'a jat na'rselerdi aytıp atırsan', bulardın' ne ekenin bilgimiz keledi, – dedi.
21 Pu'tkil afinalılar ha'm sol jerde jasaytug'ın shet elliler waqıtların tek jan'alıqlar aytıw ha'm tın'law menen o'tkizetug'ın edi.
22 Pavel Areopag ken'esinin' ortasında turıp, bılay dedi: – Ha'y, afinalılar! Sizlerdin' ha'r ta'repleme ju'da' dinshil ekenin'izdi ko'rip turman.
23 Men aylanıp ju'rip, sizler tabınatug'ın orınlardı ko'zden keshirgenimde, «Biytanıs qudayg'a» degen jazıwı bar, bir qurbanlıq shalınatug'ın orındı da ko'rdim. Endi o'zlerin'iz bilmey sıyınıp ju'rgen usı Quday haqqında sizlerge ja'riyalayjaqpan.
24 Du'nyanı ha'm onın' ishindegilerdin' ha'mmesin jaratqan Quday aspan ha'm jerdin' İyesi bolg'anlıqtan, adamnın' qolı menen salıng'an ibadatxanalarda jasamaydı.
25 Ol bir na'rsege mu'ta'jdey, Og'an adamnın' qolları menen xızmet etip bolmaydı. O'ytkeni ha'mme adamlarg'a o'mir, dem ha'm barlıqtı Onın' O'zi beredi.
26 Quday ha'mme milletlerdi bir adamnan jaratıp, olardı pu'tkil jer ju'zine ornalastırdı. Olardın' jasaytug'ın da'wirleri menen ma'kanlarının' shegaraların aldın ala belgilep bergen.
27 Bunı Quday O'zin izlesin ha'm qarmalanıp bolsa da tapsın, dep isledi. Degen menen, Ol hesh birimizden alıs emes.
28 Sebebi sizlerdin' shayırların'ızdın' geybirewleri: «Bizler Onın' urpag'ımız», – dep aytqanınday, bizler Ol arqalı jasaymız, ha'reket etemiz ha'm barmız.
29 Bizler endi Qudaydın' urpag'ı bolg'anımız sebepli, Quday adamnın' o'neri ha'm aqıl-oyı menen do'retilgen altın, gu'mis yamasa tas mu'singe uqsas dep oylaman'lar.
30 O'tken nadanlıq da'wirlerde Quday dıqqat awdarmag'an bolsa da, endi ha'r bir jerde ha'r bir adamnın' ta'wbe etiwin buyırmaqta.
31 O'ytkeni Ol bul du'nyanı O'zi tan'lag'an Adamı arqalı a'dillik penen hu'kim etetug'ın ku'ndi belgilep qoyıptı. Bunı sol Adamdı o'limnen qayta tiriltip, ha'r bir adamg'a da'lilledi.
32 O'limnen qayta tiriliw haqqında esitkende, kimisi mazaq etip ku'ldi, kimisi: «Bul haqqında seni basqa sapar tın'lag'ımız keledi», – dedi.
33 Son'ınan Pavel olardın' arasınan shıg'ıp ketti.
34 Al geybir adamlar og'an qosılıp, isendi. Olardın' arasında Areopag ken'esinin' ag'zası bolg'an Dionisiy, Damaris atlı bir hayal ha'm ja'ne basqalar bar edi.

Elshiler 18
1 Bunnan son', Pavel Afinadan shıg'ıp, Korinfke keldi.
2 Sol jerde Akila atlı, pontlı bir yahudiyge duslastı. Akila hayalı Priskila menen jaqında İtaliyadan kelgen edi. Sebebi Klavdiy patsha barlıq yahudiylerdin' Rimnen shıg'ıp ketiwin buyırg'an edi. Pavel olarg'a bardı da,
3 ka'siples bolg'anlıqtan olar menen birge qalıp, jumıs isledi. Olardın' ka'sibi – shatır sog'ıw edi.
4 Pavel ha'r dem alıs ku'ni ma'jilisxanada aytısıp, yahudiylerdi ha'm greklerdi isendiriwge ha'reket etti.
5 Sila menen Timofey Makedoniyadan kelgende, Pavel o'zin Qudaydın' so'zin ja'riyalawg'a ha'm yahudiylerge İysanın' Masix ekeni haqqında gu'walıq beriwge tolıq bag'ıshladı.
6 Biraq yahudiyler qarsı shıg'ıp, onı masqaralag'anda, Pavel kiyiminin' shan'ın qag'ıp, olarg'a bılay dedi: – O'z obalın'ız o'zin'izge! Men juwapkershilikten azatpan. Bunnan bılay, basqa milletlerge ketemen.
7 Pavel sol jerden shıg'ıp, Qudayg'a sıyınatug'ın Titus Yustus atlı bir adamnın' u'yine keldi. Onın' u'yi ma'jilisxanag'a irgeles edi.
8 Ma'jilisxana basshısı bolg'an Krispus pu'tkil u'y-ishi menen İyemizge isendi. Paveldi tın'lag'an korinflilerdin' ko'bisi de isenip, suwg'a shomıldırıldı.
9 Bir ku'ni tu'nde İyemiz Pavelge ayan ko'rsetip: «Qorqpa, u'nsiz qalmay, so'yley ber!
10 Men senin' menen birgemen, jamanlıq islew ushın sag'an hesh kim qol tiygize almaydı. O'ytkeni bul qalada Menin' adamlarım ko'p», – dedi.
11 Solay etip, Pavel ol jerde bir yarım jıl qaldı ha'm xalıqqa Qudaydın' so'zin u'yretiwin dawam etti.
12 Galio Axaya u'lkesinin' ha'kimi bolg'an waqıtta yahudiyler birigip, Pavelge qarsı shıqtı. Onı qazıxanag'a alıp barıp:
13 – Mına adam xalıqtı u'gitlep, Qudayg'a sıyınıwdı bizlerdin' nızamımızg'a qayshı keletug'ın jol menen u'yretip ju'r, – dedi.
14 Pavel endi so'zin baslamaqshı bolg'anda, Galio yahudiylerge bılay dedi: – Ha'y, yahudiyler! Eger bir nızamsızlıq yamasa bir awır jınayat islengen bolsa, men sizlerdi sabırlılıq penen tın'lar edim.
15 Biraq, so'zlerge, atlarg'a ha'm o'zlerin'izdin' nızamın'ızg'a baylanıslı ma'seleler bolsa, o'zlerin'iz sheshin'ler. Men bunday na'rselerge qazılıq etkim kelmeydi.
16 Solay etip, Galio olardı qazıxanadan quwıp jiberdi.
17 Sonda olardın' ha'mmesi ma'jilisxananın' basshısı Sostenisti uslap alıp, qazıxananın' aldında sabap tasladı. Al Galio bularg'a kewil de awdarg'an joq.
18 Pavel sol jerde ja'ne bir neshe ku'n bolg'annan son', tuwısqanlar menen xoshlastı. Priskila ha'm Akila menen birge Siriyag'a barıw ushın kemege mindi. Qudayg'a ant bergenlikten, Pavel Kenxreyada shashın qıydırıp tasladı.
19 Efeske kelgende, Priskila menen Akilanı sol jerde qaldırıp, o'zi ma'jilisxanag'a bardı da, yahudiyler menen aytısa basladı.
20 Olar ko'birek waqıt qalıwın o'tinish etse de, Pavel qayılshılıq bermedi.
21 Biraq olar menen xoshlasıp atırıp: – Quday qa'lese, sizlerge ja'ne qaytıp kelemen, – dedi. Son'ınan keme menen Efesten jo'nep ketti.
22 Ol Kesariyada kemeden tu'sip, Erusalimge ketti ha'm sol jerdegi iseniwshiler ja'ma'a'tine sa'lem bergennen son', Antioxiyag'a bardı.
23 Antioxiyada bir neshe waqıt qalg'annan son', Pavel jolg'a shıqtı. Ta'rtip boyınsha Galatiya ha'm Frikiya u'lkelerin aralap, ha'mme sha'kirtlerge ruwxıy ku'sh-quwat berip ju'rdi.
24 Sol waqıtta negizi iskenderiyalı bolg'an Apolos atlı bir yahudiy Efeske keldi. Ol Muxaddes Jazıwlardı ju'da' jaqsı biletug'ın, so'zge sheshen adam edi.
25 İyemizdin' jolında ta'lim alg'an ol jalınlı ruwx penen so'ylep, İysa haqqında durıs u'yretetug'ın edi. Biraq ol tek Yaqıyanın' suwg'a shomıldırıwın g'ana biletug'ın edi.
26 Apolos ma'jilisxanada batıllıq penen so'yley basladı. Bunı Priskila menen Akila esitkende, onı u'yine aparıp, Qudaydın' jolın anıg'ıraq tu'sindirip berdi.
27 Apolos Axayag'a ketpekshi bolg'anda, tuwısqanlarımız onı qollap quwatladı. Sol jerdegi sha'kirtlerdin' onı qabıl qılıwı ushın xat jazıp berdi. Apolos sol jerge jetip barıp, Qudaydın' miyrimi menen isengenlerge ko'p ja'rdem berdi.
28 Sebebi ol İysanın' Masix ekenin Muxaddes Jazıwlar arqalı da'lillep, yahudiylerdi xalıq aldında ku'shli tu'rde a'shkaraladı.

Elshiler 19
1 Apolos Korinfte bolg'anda, Pavel tawlı u'lkelerden o'tip, Efeske keldi. Ol jerde ayırım sha'kirtler menen ushırasıp,
2 olardan: – İsengen waqtın'ızda Muxaddes Ruwxtı aldın'ız ba? – dep soradı. – Muxaddes Ruwxtın' bar ekenin bizler hesh esitpedik de, – dep juwap berdi olar.
3 – Olay bolsa, qanday shomıldırıw menen shomıldırıldın'lar? – dep soradı Pavel. – Yaqıyanın' ta'limine tiykarlanıp, suwg'a shomıldırıldıq, – dedi olar.
4 Pavel bılay dedi: – Yaqıya xalıqtı ta'wbe ettirip ha'm suwg'a shomıldırıp, olarg'a o'zinen son' Keletug'ıng'a, yag'nıy İysag'a iseniwdi aytqan edi.
5 Olar bunı esitkende, İyemiz İysanın' atı menen suwg'a shomıldırıldı.
6 Pavel olardın' u'stilerine qolların qoyıp duwa etkende, olarg'a Muxaddes Ruwx tu'sti ha'm olar basqa tillerde so'ylep, Qudaydın' so'zlerin ayta basladı.
7 Olar barlıg'ı bolıp shama menen on eki adam edi.
8 Pavel ma'jilisxanag'a bardı. Ol sol jerde u'sh ay dawamında Qudaydın' Patshalıg'ı tuwralı ta'lim berdi ha'm olardı isendiriwge tırısıp, batıllıq penen so'yledi.
9 Biraq, geybirewleri qasarısıp isenbedi ha'm İysanın' jolın xalıq aldında jamanlay basladı. Sonlıqtan Pavel olardı qaldırıp, sha'kirtlerdi o'zi menen birge aldı da, ha'r ku'ni Tiranustın' mektebinde ta'lim beriwin dawam etti.
10 Bul awhal eki jılg'a sozıldı. Solay etip, yahudiy bolsın, grek bolsın, Aziya u'lkesinde jasag'an ha'r bir adam İyemizdin' so'zin esitti.
11 Quday Pavel arqalı tan' qalarlıq ka'ramatlar isledi.
12 Ha'tte, Paveldin' denesine tiygen bet oramallar yamasa aljapqıshlar nawqaslarg'a qoyılg'anda, olar da'rtlerinen azat bolıp, ishlerinen jawız ruwxlar shıg'atug'ın edi.
13 El aralap, jawız ruwxlardı quwıp ju'rgen geybir yahudiy duwaxanlar da jawız ruwx urg'an adamlarg'a İyemiz İysanın' atın qollana basladı. Olar: «Pavel ja'riyalap ju'rgen İysanın' atı menen buyıramız, shıg'ıp ket!» – deytug'ın edi.
14 Bas ruwxaniy Skeva atlı bir yahudiydin' jeti ulı da usılay islep ju'rgen edi.
15 Biraq jawız ruwx olarg'a: – İysanı bilemen, Paveldi tanıyman, al sizler kimsiz? – dep juwap berdi de,
16 jawız ruwx urg'an adam olarg'a ta'p berip jıg'ıp, olardan u'stin shıqtı. Olar u'yden jaradar ha'm jalan'ash bolıp qashıp ketti.
17 Bul xabar Efeste jasaytug'ın barlıq yahudiyler menen greklerge jetip bardı. Ha'mmesin qorqınısh biylep, İyemiz İysanın' atı u'lken hu'rmetke eristi.
18 İsengenlerdin' ko'bisi kelip, islegen jaman islerin ashıq moyınladı.
19 Sıyqırshılıq penen shug'ıllanatug'ın ko'p adamlar da kitapların jıynap, ha'mmenin' ko'z aldında jag'ıp jiberdi. Kitaplardın' bahasın esaplag'anda, eliw mın' draxma boldı.
20 Solay etip, İyemizdin' so'zi qu'diret penen jayılıp, ta'siri artıp bardı.
21 Bul waqıyalardan son', Pavel Makedoniya ha'm Axaya u'lkelerinen o'tip, Erusalimge barıwg'a qarar etti. «Ol jerge barg'anımnan son', Rimdi de ko'riwim kerek», – dedi ol.
22 Sonlıqtan o'zi bir neshe waqıt Aziya u'lkesinde qalıp, ja'rdemshilerinen ekewin – Timofey menen Erastustı Makedoniyag'a jiberdi.
23 Sol waqıtları İyemiz İysanın' jolına qarsı ku'shli ko'terilis payda boldı.
24 Dimitriy atlı bir zerger gu'misten Artemida ibadatxanasının' kishkene u'lgilerin sog'ıp, o'z o'nermentshilerine ko'p payda keltiretug'ın edi.
25 Dimitriy o'z o'nermentshileri menen o'zindey zergerlerdi bir jerge jıynap, olarg'a bılay dedi: – Doslar, usı ka'sibimiz arqalı ko'p payda alatug'ınımızdı bilesizler.
26 Biraq Pavel degen mına bir adamnın' qoldan sog'ılg'an qudaylardın' haqıyqıy qudaylar emes ekenin aytıp, tek Efeste emes, al pu'tkil Aziyada ko'p sanlı adamlardı u'gitlep azg'ırg'anın ko'rip ha'm esitip atırsızlar.
27 Bul bizlerdin' o'nerimizdin' qa'dirine qa'wip tuwdırıp qoymay, al ullı hayal quday Artemidanın' ibadatxanasının' arzımaytug'ın na'rsege aylanıp, pu'tkil Aziya u'lkesi menen pu'tkil du'nya sıyınatug'ın hayal qudaydı ullılıg'ınan ayırıw qa'wpi bar.
28 Olar bunı esitkende, qattı g'a'zeplenip: «Efeslilerdin' Artemidası ullı!» – dep baqıra basladı.
29 Pu'tkil qala ta'rtipsizlikke tolıp ketti. Adamlar Paveldin' joldasları makedoniyalı Gayus penen Aristarxtı uslap alıp, ha'mmesi birlikte tamasha maydanına qaray umtıldı.
30 Pavel xalıqtın' arasına barmaqshı boldı, biraq sha'kirtler og'an jol qoymadı.
31 Paveldin' dosları bolg'an Aziya u'lkesinin' ayırım basshıları da og'an xabar jollap, tamasha maydanında ko'rinbewin o'tindi.
32 Jıynalg'anlardın' biri anaw, biri mınaw dep baqırısıp, jıynalıs biyta'rtip boldı. Ko'bisi ne ushın jıynalg'anın da bilmeytug'ın edi.
33 Yahudiyler İskender atlı bir adamdı iyterip ortag'a shıg'arg'anlıqtan, ayırım adamlar bolg'an waqıya ushın onı ayıpker dep sheshti. İskender qolı menen isharat etip, o'zin xalıq aldında qorg'amaqshı boldı.
34 Biraq xalıq onın' yahudiy ekenin bilgende, ha'mmesi bir awızdan shama menen eki saattay: «Efeslilerdin' Artemidası ullı!» – dep baqırıp turdı.
35 Qala xatkeri xalıqtı tınıshlandırıp bılay dedi: – Efesliler! Ullı Artemidanın' aspannan tu'sken mu'sininin' ha'm onın' ibadatxanasının' qorg'awshısı – Efes qalası ekenin kim bilmeydi?
36 Bulardı hesh kim biykarlay almaydı. Sonın' ushın tınıshlanıp, oylanıp is tutıwın'ız kerek.
37 Sizlerdin' bul jerge a'kelgen adamların'ız ibadatxananı da tonamag'an, hayal qudayımızg'a da til tiygizbegen.
38 Sonlıqtan Dimitriydin' ha'm onın' o'nermentshi joldaslarının' birewge qarsı qanday da bir shag'ımı bar bolsa, qazıxanalar ashıq, qazılar da bar. Bir-birinin' u'stinen sol jerde shag'ım etsin.
39 Al eger tag'ı basqa ma'sele bolsa, ol ra'smiy jıynalısta sheshiliwi tiyis.
40 Bu'gingi bolg'an waqıyalar sebepli ayıplanıw qa'wpindemiz. Bunday topalan'dı aqlay alıwg'a bizlerde sebep te joq.
41 Ol usı so'zlerdi aytıp, jıynalg'anlardı tarqatıp jiberdi.

Elshiler 20
1 Efestegi topalan' basılg'annan keyin, Pavel sha'kirtlerdi shaqırtıp jigerlendirdi. Son'ınan olar menen xoshlasıp, Makedoniyag'a ketiw ushın jolg'a shıqtı.
2 Ol jol-jo'nekey u'lkelerdi aralag'anda, iseniwshilerdi ko'p so'zler menen jigerlendirip, Gretsiyag'a keldi.
3 Ol jerde u'sh ay qaldı. Keme menen Siriyag'a ketpekshi bolg'anda, yahudiyler o'zine qarsı til biriktirgenlikten, Makedoniya arqalı izine qaytıwg'a qarar etti.
4 Pir ulı veriyalı Sopater, salonikalılardan Aristarx penen Sekundus, derbeli Gayus ha'm Timofey, Aziya u'lkesinen Tixik penen Trofim onın' menen birge ketti.
5 Bular burın ketip, bizlerdi Troas qalasında ku'tip turdı.
6 Al bizler Ashıtqısız nan bayramınan son', Filipten keme menen jolg'a shıg'ıp, bes ku'nde olarg'a, Troasqa jetip keldik. Ol jerde jeti ku'n boldıq.
7 Ha'ptenin' birinshi ku'ni nan sındırıw ushın bir jerge jıynalg'anımızda, Pavel iseniwshilerge so'z so'yledi. Erten'ine ketetug'ın bolg'anlıqtan, onın' wazı yarım aqshamg'a deyin sozıldı.
8 Bizler jıynalg'an joqarg'ı qabattag'ı bo'lmede ko'p shıralar janıp turg'an edi.
9 Evtix atlı bir jas jigit a'ynekke minip otır edi. Paveldin' so'zi sozılıp ketkenlikten, Evtixtı uyqı bastı. Ol uyıqlap ketip, u'shinshi qabattan qulap tu'sti. Onı jerden ko'terip alg'anda, ol o'lip qalg'an edi.
10 Pavel to'menge tu'sip, jigittin' u'stine en'keydi de, onın' en'sesinen ko'terip: «Uwayımlamay-aq qoyın', onın' janı bar!» – dedi.
11 Son'ınan joqarıg'a ko'terilip, nan sındırıp jedi. Olar menen tan' atqansha ko'p so'yleskennen son', jolg'a shıqtı.
12 Jigitti u'yine tiri aparıp, iseniwshiler u'lken jubanısh aldı.
13 Bizler burınıraq keme menen ketip, Asos qalasına bardıq. Ol jerden Paveldi mingizip alıwımız kerek edi. O'ytkeni onın' o'zi piyada ju'rgisi kelgenlikten, bizlerge usılay tapsırg'an edi.
14 Pavel menen Asosta ushırasıp, onı kemege mingizdik te, Mitilina qalasına bardıq.
15 Ol jerden keme menen jolg'a shıg'ıp, erten'ine Xios atawının' qarsısına keldik. Bir ku'nnen son' Samos atawına, onın' erten'ine Milit qalasına bardıq.
16 Aziya u'lkesinde waqıttı bosqa jibermew ushın, Pavel Efeske barmay o'tiwdi uyg'ardı. Eger mu'mkin bolsa, ol Eliwinshi ku'ni bayramında Erusalimde bolıwg'a asıqpaqta edi.
17 Pavel Militten Efeske adam jiberip, iseniwshiler ja'ma'a'tinin' aqsaqalların janına shaqırttı.
18 Olar janına kelgende, Pavel bılay dedi: – Aziya u'lkesine qa'dem basqan da'slepki ku'nimnen baslap, sizler menen birge bolg'an waqtımnın' ha'mmesinde qalay jasag'anımdı bilesizler.
19 Yahudiylerdin' qastıyanshılıqları sebepli basımnan o'tken qıyınshılıqlarg'a qaramastan, İyemizge tolıq kishipeyillik penen, sizler ushın ko'z jaslarımdı to'gip xızmet ettim.
20 Ja'ne de, paydalı bolg'an ha'r qanday na'rseni qaldırmay, sizlerge xalıq aldında ha'm u'ylerde ta'lim beriwdi toqtatpadım.
21 Yahudiylerge de, greklerge de ta'wbe etip Qudayg'a qaytıwdı ha'm İyemiz İysag'a iseniwdi ja'riyaladım.
22 Al endi bolsa, Muxaddes Ruwxtın' jetelewi menen Erusalimge baratırman. Ol jerde mag'an ne bolatug'ının bilmeymen.
23 Biraq Muxaddes Ruwx meni qamaq ha'm qıyınshılıqlar ku'tip turg'anın mag'an ha'r bir qalada bildirip atır.
24 Bug'an qaramastan, men o'z janımdı ayamayman. Tek o'z ba'ygimdi basıp o'tip, Qudaydın' miyriminin' Xosh Xabarı tuwralı gu'walıq beriwdi, yag'nıy İyemiz İysanın' mag'an tapsırg'an isin juwmaqlasam bolg'anı.
25 Men aran'ızda ju'rip, Qudaydın' Patshalıg'ı haqqında ja'riyaladım. Endi bolsa, sizlerdin' hesh qaysısın'ızdın' menin' ju'zimdi qaytıp ko'rmeytug'ının bilemen.
26 Sonlıqtan bu'gin sizlerge mınanı ashıq aytaman, kim de kim aran'ızda qutqarılmasa, men ol ushın juwapker emespen.
27 Sebebi sizlerge Qudaydın' pu'tkil erkin tolıq ja'riyaladım.
28 O'zlerin'izge ha'm Muxaddes Ruwx sizlerdi bag'ıwshı qılıp qoyg'an pu'tkil su'riwge ko'z-qulaq bolın'lar! Qudaydın' O'z Ulının' qanı menen satıp alg'an iseniwshiler ja'ma'a'tin bag'ın'lar!
29 Men ketkennen son', su'riwdi ayamaytug'ın jırtqısh qasqırlardın' aran'ızg'a kiretug'ının bilemen.
30 Ha'tte, aran'ızdan sha'kirtlerdi joldan azg'ırıp, o'zlerinin' izlerine ertiw ushın, haqıyqattı burmalawshı adamlar shıg'adı.
31 Sonlıqtan sergek bolın'lar! U'sh jıl boyı, ku'n-tu'n demey ko'z jaslarımdı to'gip, ha'r birin'izge u'zliksiz aqıl-na'siyat bergenimdi eslerin'izde saqlan'lar!
32 Endi men sizlerdi Qudayg'a ha'm Onın' miyrimin bildiretug'ın so'zge tapsıraman. Bul so'z sizlerdi bekkemlep, Qudaydın' muxaddes bolg'an pu'tkil adamları menen birge sizlerge de miyras beriwge qu'direti jetedi.
33 Men hesh kimnin' gu'misin, altının yamasa kiyimin ku'semedim.
34 O'zimnin' ha'm menin' menen birge bolg'anlardın' mu'ta'jlikleri ushın usı qollarım menen miynet etkenimdi bilesizler.
35 İyemiz İysanın': «Alg'an adamnan go're, bergen adam baxıtlıraq», – degen so'zin umıtpay, usılay miynet etip, ha'lsizlerge ja'rdem beriw kerekligin sizlerge islegen ha'r bir isimde ko'rsettim.
36 Pavel usı so'zlerdi aytıp bolg'annan son', olardın' ha'mmesi menen birge dize bu'gip, duwa etti.
37 Olardın' ha'mmesi qattı jılastı ha'm Paveldin' moynınan qushaqlap, onı su'ydi.
38 A'sirese olardı qattı qapa qılg'an, Paveldin': «Menin' ju'zimdi qaytıp ko'rmeysiz», – degen so'zleri boldı. Son'ınan onı kemege deyin shıg'arıp saldı.

Elshiler 21
1 Olar menen xoshlasqanımızdan keyin, keme menen ju'zip, tuwrı Kos atawına kettik. Erten'ine Rodos atawına, ol jerden Patara qalasına keldik.
2 Sol jerden Fenikiyag'a baratug'ın kemeni tawıp mindik te, ju'zip kettik.
3 Kipr ko'ringende, onın' qubla ta'repinen o'tip, Siriyag'a qaray jol aldıq. Keme Tir qalasında ju'gin tu'siriw kerek bolg'anlıqtan, sol jerde toqtadıq.
4 Ol jerde sha'kirtlerdi izlep tawıp, olar menen birge jeti ku'n qaldıq. Sha'kirtler Muxaddes Ruwxtın' bildiriwi menen, Pavelden Erusalimge barmawdı o'tindi.
5 Biraq ketetug'ın waqtımız bolg'anda shıg'ıp, jolımızdı dawam ettik. Ha'mme iseniwshiler hayal ha'm bala-shag'aları menen birge bizlerdi qalanın' sırtına deyin shıg'arıp saldı. Ten'izdin' jag'asında dize bu'gip, duwa ettik.
6 Bir-birimiz benen xoshlasqanımızdan son', kemege mindik. Al olar u'ylerine qayttı.
7 Tirden jolımızdı dawam etip, Ptolemayda qalasına keldik. Ol jerdegi tuwısqanlarımız benen ko'risip, olardın' janında bir ku'n qaldıq.
8 Erten'ine shıg'ıp, Kesariyag'a keldik. Saylang'an jeti xızmetshinin' biri bolg'an, Xosh Xabar ja'riyalawshı Filiptin' u'yine barıp, onın' menen qaldıq.
9 Bul adamnın' payg'ambarshılıq etetug'ın, turmısqa shıqpag'an to'rt qızı bar edi.
10 Sol jerde bir talay ku'n bolg'anımızdan son', Yahudiyadan Agabus atlı bir payg'ambar keldi.
11 Ol bizlerge kelip, Paveldin' belbewin aldı da, onın' menen o'zinin' ayaq-qolların baylap: – Muxaddes Ruwx bılay deydi: «Yahudiyler bul belbewdin' iyesin Erusalimde usılay etip baylap, basqa millet adamlarına uslap beredi», – dedi.
12 Bul so'zlerdi esitip, bizler ha'm sol jerdegi adamlar Pavelden Erusalimge barmawın o'tindik.
13 Sonda Pavel bılay dep juwap berdi: – Ne islep atırsızlar? Nege jılasıp, ju'regimdi ezip atırsızlar? Men İyemiz İysanın' atı ushın Erusalimde tek ayaq-qolımdı baylatıwg'a emes, al o'liwge de tayarman.
14 Paveldi ko'ndire almag'anlıqtan: «İyemizdin' qa'legeni bolsın», – dep qaytıp u'ndemedik.
15 Sol ku'nlerden son' jolg'a tayarlanıp, Erusalimge keldik.
16 Kesariyadag'ı sha'kirtlerdin' ayırımları da bizler menen birge keldi. Olar bizlerdi jasap turıw ushın da'slepki sha'kirtlerdin' biri bolg'an, kiprlı Minasonnın' u'yine alıp bardı. Bizler sol u'yde boldıq.
17 Erusalimge kelgenimizde, tuwısqanlarımız bizlerdi quwanıshlı tu'rde qarsı aldı.
18 Erten'ine bizler Pavel menen birge Yaqıptı ko'riwge bardıq. Aqsaqallardın' ha'mmesi de sol jerge jıynalg'an edi.
19 Pavel olardan hal-awhal sorag'annan keyin, o'z xızmeti arqalı Qudaydın' basqa milletler arasında islegen islerin birim-birim aytıp berdi.
20 Olar bunı esitip, Qudaydı alg'ısladı da, Pavelge bılay dedi: – Tuwısqanımız Pavel! O'zin' ko'rip tursan', yahudiyler arasında İyemizge iseniwshi ko'p mın'lag'an adamlar bar. Olardın' ha'mmesi Muxaddes Nızamg'a ju'da' intalı.
21 Olardın' alg'an xabarına qarag'anda, sen basqa milletler arasında jasaytug'ın barlıq yahudiylerge balaların su'nnet etpewlerin ha'm u'rp-a'detlerimizdi orınlamawın aytıp, Muwsanın' Nızamınan bas tartıw kerekligin u'yretip ju'rgen ekensen'.
22 Endi ne qılıw kerek? Olar, a'lbette, senin' usı jerge kelgenin'di esitedi.
23 Sonlıqtan mına aytqanımızdı isle. Aramızda Quday aldında ant ishken to'rt adam bar.
24 Olardı janın'a alıp, tazalanıw ra'siminen o't. Olar shashların aldırıwı ushın, kerekli qurbanlıqtın' qunın sen to'le. Solay etip, ha'mme adam sen haqqında esitkenlerinin' tiykarsız ekenin ha'm senin' Muxaddes Nızam boyınsha jasap atırg'anın'dı bilsin.
25 Al basqa millet iseniwshilerine kelsek, bizler olarg'a butlarg'a soyılg'an qurbanlıqtın' go'shinen, qannan, buwındırılıp o'ltirilgen haywanlardın' go'shinen ha'm buzıqshılıqtan awlaq bolıwları tuwralı qararımızdı jazıp jibergen edik.
26 Kelesi ku'ni Pavel janına sol to'rt adamdı alıp, olar menen birge tazalanıw ra'siminen o'tti. Son'ınan tazalanıw ku'nlerinin' qashan tamam bolatug'ının ha'm ha'r biri ushın qashan qurbanlıq shalınatug'ının bildiriw ushın, İbadatxanag'a kirdi.
27 Jeti ku'nlik mu'ddet tamamlanıwg'a shamalasqanda, Aziya u'lkesinen kelgen yahudiyler Paveldi İbadatxanada ko'rip, pu'tkil xalıqqa qozg'alan' saldı da, onı uslap alıp:
28 – Ha'y, izraillılar, ja'rdem berin'ler! Bul adam ha'mme jerde ha'mme adamlarg'a bizin' xalqımızg'a, Muxaddes Nızamg'a ha'm İbadatxanag'a qarsı ta'lim berip ju'r. Onın' u'stine, greklerdi de İbadatxanag'a alıp kelip, bul muxaddes orındı haramladı, – dep baqırıstı.
29 O'ytkeni olar bunnan aldın Paveldi qalada efesli Trofim menen birge ko'rgenlikten, Pavel onı İbadatxanag'a alıp kelgen, dep oylaytug'ın edi.
30 Pu'tkil qala ayaqqa turdı. Ha'r ta'repten juwırısıp kelgen xalıq Paveldi uslap, İbadatxananın' sırtına su'yrep shıg'ardı. Sol waqıtta-aq İbadatxananın' da'rwazası jabıldı.
31 Olar Paveldi o'ltirmekshi bolıp atırg'anda, Rim mın'basısına: «Pu'tkil Erusalim qozg'alan' ko'terdi!» – degen xabar jetip bardı.
32 Mın'bası da'rhal a'skerler menen ju'zbasılardı janına alıp, xalıq turg'an jerge juwırıp keldi. Olar mın'bası menen a'skerlerdi ko'rgende, Paveldi urıwdı toqtattı.
33 Sonda mın'bası jaqınlap kelip, Paveldi tutqıng'a aldı da, qos shınjır menen baylawdı buyırdı. Son'ınan: – Bul kim? Ol ne isledi? – dep soradı.
34 Xalıq ishinen birewi anaw, birewi mınaw, dep baqırdı ha'm shawqım sebepli jo'nli juwap ala almag'anlıqtan, mın'bası Paveldi a'skeriy bo'limge alıp ketiwdi buyırdı.
35 Pavel basqıshqa kelgende, xalıq sonday g'a'zepli bolg'anlıqtan, a'skerler onı ko'terip ju'riwge ma'jbu'r boldı.
36 Xalıq onın' izinen: – Onı joq etin'ler! – dep baqırıp ju'rdi.
37 A'skeriy bo'limge kireyin dep atırg'anda, Pavel mın'basıg'a: – Sizge bir na'rse aytsam bola ma? – dedi. Mın'bası: – Sen grekshe bilesen' be?
38 Demek, sen bunnan burın qozg'alan' ko'terip, to'rt mın' qozg'alan'shını sho'lge aparg'an mısırlı emes ekensen'-g'o, – dedi.
39 Pavel: – Men yahudiymen. Kilikiyanın' belgili qalası Tarsustın' puqarasıman. Sizden o'tinish, xalıqqa so'z so'ylewge ruxsat etin', – dedi.
40 Mın'bası ruxsat etiwden, Pavel basqıshtın' u'stinde turıp, xalıqqa qolı menen isharat etti. Teren' tınıshlıq ornag'annan son', olarg'a evrey tilinde so'yley basladı.

Elshiler 22
1 – Tuwısqanlarım ha'm ag'alarım! Endi sizlerge aytajaq, o'zimdi aqlawshı so'zlerimdi tın'lan'lar!
2 Paveldin' o'zlerine evreyshe so'ylegenin esitkende, olar burıng'ıdan beter tım-tırıs boldı. Pavel bılay dep dawam etti:
3 – Men yahudiymen. Kilikiyanın' Tarsus qalasında tuwılıp, usı Erusalim qalasında o'stim. Gamalieldin' qolı astında ata-babalarımızdın' nızamı boyınsha muqıyatlı tu'rde ta'rbiyalandım. Ha'zir sizlerdin' ha'mmen'iz sıyaqlı, men de Qudayg'a intalı xızmet ettim.
4 İysanın' jolı menen ju'riwshilerdi o'lgenshe quwdalap, erkek pe, hayal ma demesten, olardı baylap qamaqqa saldım.
5 Bas ruwxaniy menen barlıq aqsaqallar ken'esi de so'zlerimdi tastıyıqlay aladı. Men olardan Damasktag'ı yahudiylerge jazılg'an xat alıp, jolg'a shıqqan edim. Menin' maqsetim İysag'a isenetug'ın sol jerdegi adamlardı da baylap, jazalaw ushın Erusalimge a'keliw edi.
6 Men jolg'a shıg'ıp, Damaskqa jaqınlag'anımda, tu'sler shamasında tosattan aspannan tu'sken bir jarıq nur a'tirapımdı jarqıratıp jiberdi.
7 Men jerge jıg'ıldım ha'm bir dawıstın' mag'an: «Saul, Saul! Sen nege Meni quwdalap atırsan'?» – degenin esittim.
8 «Sen kimsen', İyem?» – dep soradım men. Ol mag'an: «Men – sen quwdalap atırg'an Nasıralı İysaman» – dedi.
9 Menin' janımdag'ılar nurdı ko'rse de, menin' menen So'yleskennin' so'zlerin tu'sinbedi.
10 «İyem, ne islewim kerek?» – dep soradım men. İyemiz mag'an: «Ornın'nan turıp, Damaskqa bar. Sag'an bekitilgen islerdin' ha'mmesi sol jerde aytıladı», – dedi.
11 Jan'ag'ı nurdın' saltanatlı jaqtısınan ko'zlerim ko'rmey qalg'anlıqtan, janımdag'ılar qolımnan uslap, meni Damaskqa jeteklep apardı.
12 Sol jerde Xananiya atlı bir dinshil adam bar edi. Xananiya sol jerdegi barlıq yahudiyler arasında jaqsı atı shıqqan adam bolıp, Muxaddes Nızam boyınsha jasaytug'ın edi.
13 Ol janıma kelip turdı da: «Tuwısqanım, Saul! Ko'zlerin' ko'rip ketsin!» – dedi. Menin' sol waqıtta-aq ko'zlerim ashılıp, onı ko'rdim.
14 Xananiya bılay dedi: «Ata-babalarımızdın' Qudayı O'zinin' erkin biliwin' ushın ha'm haq Adamdı ko'rip, Onın' awzınan shıqqan sesti esitiwin' ushın, seni tan'ladı.
15 Sebebi sen ko'rgenlerin'di ha'm esitkenlerin'di barlıq adamlarg'a ja'riyalap, Onın' gu'wası bolasan'.
16 Endi neni ku'tip otırsan'? Ornın'nan turıp, suwg'a shomıldırıl ha'm Onın' atın aytıp shaqırıp, gu'naların'nan tazalan!»
17 Men Erusalimge qaytıp kelip, İbadatxanada duwa etip otırg'anımda, ayrıqsha jag'dayg'a tu'sip, İyemizdi ko'rdim.
18 Ol mag'an: «Tezirek Erusalimnen ket! O'ytkeni bul jerdegi adamlar senin' Men tuwralı bergen gu'walıg'ın'dı qabıl etpeydi», – dedi.
19 Men Og'an bılay dedim: «İyem! Olar menin' ma'jilisxanama-ma'jilisxana ju'rip, Sag'an isenetug'ınlardı qamap, sabag'anımdı biledi.
20 Ja'ne de, Senin' gu'wan' Stepannın' qanı to'gilgende, men de sol jerde edim. Men onı o'ltirgenlerdin' kiyimlerin qarawıllap, olardın' isin maqullap turdım».
21 İyemiz mag'an: «Bar! Men seni uzaqqa, basqa milletlerge jiberemen», – dedi.
22 Adamlar Paveldi usı so'zlerine deyin tın'ladı. Biraq son'g'ı so'zlerdi esitkende: – Bunday adamdı jer betinen qurtıw kerek, ol jasawg'a ılayıqlı emes! – dep dawıslarının' barınsha baqıra basladı.
23 Olar usılay baqırısıp, ashıw menen kiyimlerin ılaqtırıp, aspang'a shan'-tozan' ko'terip turg'anda,
24 mın'bası Paveldi a'skeriy bo'limnin' ishine aparıwdı buyırdı. Xalıqtın' Pavelge qarsı ne ushın usılay baqırıp atırg'anın biliw ushın, onı qamshılap, tergewdi tapsırdı.
25 Qolların kerip, qayıs penen baylap atırg'anda, Pavel sol jerde turg'an ju'zbasıg'a: – Rim puqarasın hu'kim etpey turıp qamshılaw nızamg'a tuwrı kele me? – dedi.
26 Ju'zbası bunı esitkende, mın'basıg'a barıp xabar berdi de: – Ne isleyin dep atırsızlar? Bul adam – Rim puqarası eken-g'o, – dedi.
27 Sonda mın'bası Paveldin' janına kelip: – Mag'an aytshı, sen Rim puqarasımısan'? – dep soradı. – Awa, – dedi Pavel.
28 – Men bul puqaralıqqa ko'p aqsha menen eristim, – dedi mın'bası. – Al men Rim puqarası bolıp tuwıldım, – dedi Pavel.
29 Sonda Paveldi tergemekshi bolg'anlar da'rhal janınan shegindi. Paveldi baylatqan mın'bası da onın' Rim puqarası ekenin bilgende qorqıp ketti.
30 Erten'ine mın'bası yahudiylerdin' Paveldi ne ushın ayıplap atırg'anın anıq bilmekshi bolg'anlıqtan, onı kisenlerden bosattı da, bas ruwxaniyler menen pu'tkil joqarg'ı ken'estin' jıynalıwın buyırdı. Son'ınan Paveldi alıp kelip, olardın' aldında turg'ızıp qoydı.

Elshiler 23
1 Pavel joqarg'ı ken'es ag'zalarına dıqqat penen na'zer salıp: – Tuwısqanlarım! Men bu'gingi ku'nge deyin Qudaydın' aldında pa'k hu'jdan menen jasadım, – degende,
2 bas ruwxaniy Xananiya Paveldin' janında turg'anlarg'a onın' awzına urıwdı buyırdı.
3 Sonda Pavel og'an: – Ha'y, eki ju'zli! Seni Quday uradı! Sen meni Muxaddes Nızam boyınsha hu'kim etiw ushın otırsan', biraq Muxaddes Nızamdı buzıp, meni urıwdı buyırıp atırsan', – dedi.
4 Paveldin' qasında turg'anlar: – Qudaydın' bas ruwxaniyin de mazaq etiwge bola ma? – dedi.
5 Pavel bılay dedi: – Tuwısqanlarım, onın' bas ruwxaniy ekenin bilmeytug'ın edim. Sebebi: «O'z xalqın'nın' basshısına jaman so'z aytpa», – dep Muxaddes Jazıwda aytılg'an-g'o.
6 Sonda olardın' bir bo'leginin' saddukeyler, basqa bo'leginin' pariseyler ekenin bilgen Pavel joqarg'ı ken'este ba'lent dawıs penen: – Tuwısqanlarım! Men pariseymen ha'm pariseydin' ulıman. Men o'lilerdin' qayta tiriliwinen u'mit etkenim ushın hu'kim etilip atırman, – dedi.
7 Pavel bunı aytqanda, pariseyler menen saddukeyler arasında ja'njel payda bolıp, jıynalg'anlar ekige bo'lindi.
8 O'ytkeni saddukeyler o'limnen qayta tiriliw de, perishte de, ruwx ta joq, deydi. Al pariseyler bulardın' ha'mmesin ta'n aladı.
9 Solay etip, jıynalısta ku'shli shawqım baslandı. Pariseyler toparınan ayırım diniy mug'allimler orınlarınan turıp: – Bizler bul adamnan hesh qanday ayıp tappay turmız. Eger og'an ruwx yamasa perishte so'ylegen bolsa she? – dep qızıp so'yledi.
10 Ja'njel kem-kemnen ku'sheyip baratırg'anlıqtan, olardın' Paveldi tilkimlep taslawınan qorqqan mın'bası a'skerlerge to'menge tu'siwdi ha'm olardın' arasınan onı ku'sh penen alıp ketip, a'skeriy bo'limge aparıwdı buyırdı.
11 Sol tu'ni İyemiz Pavelge ko'rinip: «Ma'rt bol! Men tuwralı Erusalimde qalay gu'walıq bergen bolsan', Rimde de solay gu'walıq beriwin' tiyis», – dedi.
12 Erten'ine yahudiyler til biriktirip: «Paveldi o'ltirmegenimizshe iship-jesek, bizlerge na'let bolsın», – dep o'z ara ant ishti.
13 Bul til biriktiriwge qatnasqanlardın' sanı qırıqtan aslam edi.
14 Olar bas ruwxaniyler menen aqsaqallarg'a barıp bılay dedi: – «Paveldi o'ltirmegenimizshe awzımızg'a bir tu'yir na'rse alsaq, bizlerge na'let bolsın», – dep qatal tu'rde ant ishtik.
15 Endi sizler joqarg'ı ken'es penen birlikte mın'basıg'a barın' da, o'zlerin'izdi Paveldin' ma'selesin ele de anıg'ıraq tekseretug'ın qılıp ko'rsetip, onı sizlerge alıp keliwin o'tinish etin'ler. Ol ken'eske kelmesten burın bizler onı o'ltiriwge tayar turamız.
16 Biraq Paveldin' jiyeni olardın' til biriktirgenin esitip qalıp, a'skeriy bo'limge bardı da, bul xabardı Pavelge jetkizdi.
17 Pavel ju'zbasılardın' birin janına shaqırıp: – Bul jigitti mın'basıg'a alıp barın', aytatug'ın ga'pi bar eken, – dedi.
18 Ju'zbası jigitti mın'basıg'a alıp keldi de: – Tutqın Pavel meni shaqırıp, mına jigitti sizge aparıwımdı o'tinish etken edi. Onın' sizge aytajaq ga'pi bar eken, – dedi.
19 Mın'bası jigittin' qolınan usladı da, onı shetke shıg'arıp: – Mag'an ne aytpaqshı edin'? – dep soradı.
20 Jigit bılay dep juwap berdi: – Yahudiyler o'z ara til biriktirip, Paveldin' ma'selesin anıg'ıraq tekseriw sıltawı menen, onı erten' joqarg'ı ken'eske alıp keliwin'izdi sizden o'tinish etpekshi.
21 Biraq siz olarg'a qulaq salman'! Sebebi olardın' qırıqtan aslamı onı tasada ku'tpekte. Olar: «Paveldi o'ltirmegenimizshe iship-jesek, bizlerge na'let bolsın!» – dep ant ishti. Endi olar sizin' qayılshılıg'ın'ızdı ku'tip, tayar bolıp turıptı.
22 Mın'bası jigitke: – Bulardı mag'an xabarlag'anın'dı hesh kimge aytpa! – dep tapsırdı da, onı qaytarıp jiberdi.
23 Son'ınan mın'bası ju'zbasılardın' ekewin janına shaqırıp alıp bılay dedi: – Tu'nde, saat tog'ızda Kesariyag'a ketiw ushın, eki ju'z piyada a'sker, jetpis atlı ha'm eki ju'z nayzalı a'sker tayarlan'lar.
24 Paveldi mindirip, onı aman-esen ha'kim Felikske jetkiziw ushın, atlar menen ta'miyinlen'ler.
25 Son'ınan mın'bası to'mendegi xattı jazdı:
26 «Hu'rmetli ha'kim Felikske Klavdiy Lisyastan sa'lem!
27 Yahudiyler bul adamdı uslap alıp o'ltireyin dep atır edi. Biraq men onın' Rim puqarası ekenin bilgenimnen son', a'skerlerim menen jetip barıp, qutqarıp qaldım.
28 Onı ne ushın ayıplap atırg'anın bilmekshi bolıp, yahudiylerdin' joqarg'ı ken'esine alıp bardım.
29 Sonda onın' yahudiylerdin' nızamına baylanıslı tartıslı na'rseler sebepli ayıplanıp atırg'anın anıqladım. Biraq onda o'limge yamasa qamalıwg'a ılayıq hesh qanday ayıp joq.
30 Bul adamg'a qarsı qastıyanshılıq islenejaq ekenligi mag'an xabar etilgende, onı da'rhal sizge jolladım. Onın' ayıplawshılarına da og'an qarsı shag'ımların sizin' aldın'ızda aytıwdı buyırdım».
31 Solay etip, a'skerler o'zlerine berilgen buyrıq boyınsha Paveldi alıp, tu'nde Antipatris degen qalashag'a bardı.
32 Erten'ine olar atlı a'skerlerdi Pavel menen joldı dawam etiw ushın qaldırıp, o'zleri a'skeriy bo'limge qaytıp keldi.
33 Atlı a'skerler Kesariyag'a barıp, xattı ha'kimge berdi de, Paveldi onın' qolına tapsırdı.
34 Ha'kim xattı oqıp, Pavelden qaysı u'lkeden ekenin soradı. Kilikiyalı ekenin bilgende, og'an:
35 «Seni ayıplawshıların' kelgende tın'layman», – dedi de, onın' Hirodtın' sarayında qarawıllanıwın buyırdı.

Elshiler 24
1 Aradan bes ku'n o'tkennen son', bas ruwxaniy Xananiya ayırım aqsaqallar ha'm Tertulus atlı nızam qa'niygesi bolg'an bir sheshen menen Kesariyag'a kelip, ha'kimge Paveldin' u'stinen shag'ım jasadı.
2 Pavel shaqırılg'anda, Tertulus onı ayıplay basladı: – Ullı ma'rtebeli Feliks! Sizin' arqan'ızda uzaq waqıtlardan beri tınıshlıqta jasap atırmız. Sizin' keleshekti ko're biletug'ının'ız arqalı bul millettin' abadanshılıg'ı rawajlanıp barmaqta.
3 Bizler bunı ha'mme waqıtta, ha'mme jerde u'lken minnetdarshılıq penen moyınlaymız.
4 Biraq sizin' waqtın'ızdı almaw ushın, bizlerdin' aytajaq bir awız so'zimizdi dıqqat penen tın'lawın'ızdı o'tinish etemen.
5 Bizler bul adamdı obaday qa'wipli, du'nya ju'zindegi pu'tkil yahudiyler arasında qozg'alan' ko'teriwshi ha'm «Nasıralılar» degen azg'ın topardın' jetekshilerinin' biri dep taptıq.
6 Ha'tte, ol İbadatxanamızdı da haramlamaqshı bolg'anda, bizler onı qolg'a aldıq .
8 Siz de onı tergegenin'izde, bizlerdin' onı ne ushın ayıplap atırg'anımızdın' ha'mmesin o'zinen bilip alasız.
9 Yahudiyler de Paveldi ayıplap, aytılg'anlardın' durıs ekenin maqulladı.
10 Ha'kim Paveldin' so'ylewi ushın isharat etkende, Pavel bılay dep juwap berdi: – Sizin' ko'p jıllardan beri bul milletke qazılıq etip kiyatırg'anın'ızdı bilip, o'zimdi sizin' aldın'ızda aqlaytug'ınıma quwanıshlıman.
11 Menin' Erusalimge sıyınıw ushın kelgenime on eki ku'nnen ko'p bolmag'anın o'zin'iz bilip alıwın'ızg'a boladı.
12 Olar menin' ya İbadatxanada, ya ma'jilisxanalarda, ya qalanın' basqa bir jerinde birew menen tartısıp turg'anımdı yamasa xalıqqa qozg'alan' salıp ju'rgenimdi ko'rmedi.
13 Ha'zir de mag'an tag'ıp atırg'an ayıpların sizge da'lillep bere almaydı.
14 Biraq, sizge mınanı moyınlayman: olar «azg'ın topar» dep ataytug'ın jol boyınsha men ata-babalarımnın' Qudayına sıyınıp, Muxaddes Nızamda ha'm payg'ambarlardın' Jazıwlarında aytılg'an ha'r bir na'rsege isenemen.
15 Bul adamlar sıyaqlı men de haq adamlardın' da, gu'nakarlardın' da qayta tiriliwin Qudaydan u'mit etemen.
16 Sonlıqtan da, men Qudaydın' ha'm adamlardın' aldında pa'k hu'jdanlı bolıwg'a ha'mme waqıt tırısaman.
17 Milletime qayır-sadaqa, Qudayg'a qurbanlıqlar beriw ushın, ko'p jıldan son' Erusalimge qaytıp keldim.
18 Men tazalanıw ra'siminen o'tip, usılardı islep atırg'anımda, olar meni İbadatxanada ko'rdi. Sonda menin' qasımda ko'p adam da, shawqım da bolg'an joq.
19 Biraq ol jerde Aziya u'lkesinen kelgen ayırım yahudiyler bar edi. Sizin' aldın'ızda a'ne solar turıp, mag'an tag'atug'ın ayıpları bar bolsa, aytıwları kerek.
20 Ya bolmasa, joqarg'ı ken'estin' aldında turg'anımda, mennen qanday ayıp tapqanın bul jerdegi adamlar aytsın.
21 Men tek olardın' aldında turg'anımda: «O'lilerdin' qayta tiriletug'ınına isengenim ushın, bu'gin men hu'kim etilip atırman», – dep baqırg'an edim.
22 Sonda Feliks İysanın' jolı tuwralı jaqsı bilgenlikten: – Dawın'ızdı mın'bası Lisyas kelgende sheshemen, – dedi de, istin' qaralıwın keyinge qaldırdı.
23 Son'ınan ol ju'zbasıg'a Paveldi qarawıllawdı, biraq erkinlik berip, doslarının' og'an ja'rdemlesiwine tıyım salmawın buyırdı.
24 Bir qansha ku'nnen son', Feliks o'zinin' Druzilla atlı yahudiy hayalı menen birge keldi. Ol Paveldi shaqırtıp alıp, onın' Masix İysag'a iseniw haqqında aytqanların tın'ladı.
25 Pavel haqlıq, o'zin tıyıw ha'm keleshektegi hu'kim haqqında aytqanda Feliks qorqıp ketip: – Ha'zirshe bara ber. Waqıt tapsam, seni ja'ne shaqırtıp alaman, – dedi.
26 Sonın' menen birge, bosatılıwı ushın Paveldin' o'zine para beriwinen u'mit etetug'ın edi. Sonlıqtan onı tez-tez shaqırtıp, onın' menen gu'rrin'lesetug'ın edi.
27 Biraq aradan eki jıl o'tkende, Felikstin' ornına Portsiy Fest keldi. Feliks yahudiylerge jag'ıng'ısı kelgenlikten, Paveldi qamaqta qaldırıp ketti.

Elshiler 25
1 Fest u'lkege ha'kimlik wazıypasına kelgennen son' u'sh ku'n o'tkende, ol Kesariyadan Erusalimge bardı.
2 Sonda bas ruwxaniyler menen yahudiylerdin' basshıları og'an Paveldin' u'stinen shag'ım jasadı.
3 Miyrimlilik ko'rsetip, Paveldi Erusalimge jiberiwin onnan jalınıp soradı. Al o'zleri Paveldi jolda o'ltirmekshi bolıp, til biriktirgen edi.
4 Fest olarg'a juwap berip, Paveldin' Kesariyadag'ı qamaqta ekenin ha'm o'zinin' de jaqında sol jerge baratug'ının ayttı da:
5 – Aran'ızda biyligi barlar menin' menen birge barıp, bul adam bir qılmıs islegen bolsa, onı ayıplasın, – dedi.
6 Fest olardın' janında segiz yamasa on ku'nnen artıq qalmay, Kesariyag'a qayttı. Erten'ine ol hu'kim gu'rsisine otırıp, Paveldi alıp keliwdi buyırdı.
7 Pavel kelgende, Erusalimnen barg'an yahudiyler onın' a'tirapın qorshap aldı da, og'an o'zleri da'lillep bere almaytug'ın ko'p awır ayıplar taqtı.
8 Pavel o'zin aqlap: – Men ya yahudiylerdin' nızamına, ya İbadatxanag'a, ya Rim patshası-Qaysarg'a qarsı hesh qanday jınayat islegenim joq, – dedi.
9 Biraq yahudiylerge jag'ıng'ısı kelgen Fest Pavelge: – Erusalimge barıp, sol jerde usılar boyınsha menin' aldımda hu'kim etiliwdi qa'leysen' be? – dedi.
10 Pavel bılay dedi: – Men Qaysardın' hu'kim gu'rsisi aldında turman. Men usı jerde hu'kim etiliwim tiyis. Menin' yahudiylerge hesh qanday jamanlıq islemegenimdi o'zin'iz ju'da' jaqsı bilesiz.
11 Eger men ayıplı bolsam ha'm o'limge ılayıqlı bir na'rse islegen bolsam, o'limnen bas tartpas edim. Al eger bulardın' mag'an tag'ıp atırg'an ayıpları tiykarsız bolsa, onda hesh bir adamnın' meni olardın' qolına uslap beriwge haqısı joq. Men Qaysardın' hu'kimin talap etemen.
12 Sonda Fest ken'esgo'yleri menen ma'sla'ha'tleskennen son': – Sen Qaysardın' hu'kimin talap ettin', endi Qaysarg'a barasan', – dep juwap berdi.
13 Bir qansha ku'nnen son', Agrippa patsha menen Vernika Festti qutlıqlaw ushın Kesariyag'a keldi.
14 Olar sol jerde ko'p ku'n qalg'anlıqtan, Fest Paveldin' isin patshag'a bildirip bılay dedi: – Bul jerde Feliks qamaqta qaldırıp ketken bir adam bar.
15 Men Erusalimde bolg'anımda, yahudiylerdin' bas ruwxaniyleri menen aqsaqalları og'an ayıp tag'ıp, onı jazalawımdı talap qılg'an edi.
16 Men olarg'a: «Ayıplanıwshı o'z ayıplawshıları menen ju'zlespey turıp, og'an tag'ılıp atırg'an ayıplardan o'zin qorg'awg'a mu'mkinshilik bermesten, onı uslap beriw – rimlilerdin' a'detine qayshı keledi», – dep juwap berdim.
17 Sonlıqtan olar menin' menen bul jerge kelgende, men waqıttı bosqa jibermey, erten'ine-aq hu'kim gu'rsisine otırdım da, sol adamnın' alıp keliniwin buyırdım.
18 Biraq ayıplawshılar orınlarınan turg'anda, og'an men ku'tken ayıplardın' hesh birin taqpadı.
19 Tek olardın' o'z dini ha'm bir İysa atlı o'lgen, biraq Pavel tiri dep tastıyıqlag'an Adam haqqında ayırım tartısları bar eken.
20 Men bul ma'seleni qalay sheshiwdi bilmey albırap, Pavelden: «Erusalimge barıp, usılar boyınsha sol jerde hu'kim etiliwdi qa'leysen' be?» – dep soradım.
21 Biraq ol o'z isin Qaysardın' qarawın ha'm og'an deyin qamaqta qaldırılıwın talap etti. Sonlıqtan men onı Qaysarg'a jollawıma deyin qamaqta bolıwın buyırdım.
22 Sonda Agrippa Festke: – Bul adamdı men de tın'lag'ım keledi, – dedi. – Onı erten'-aq tın'laysız, – dedi Fest.
23 Erten'ine Agrippa menen Vernika ullı sa'n-saltanat penen kelip, mın'basılar ha'm qalanın' abıraylı adamları menen birlikte ra'smiy zalg'a kirdi. Festtin' buyrıg'ı boyınsha Pavel alıp kelindi.
24 Fest bılay dedi: – Patsha Agrippa ha'm usı jerdegi ha'mme adamlar! Sizler mına adamdı ko'rip tursızlar. Erusalimde de, bul jerde de, pu'tkil yahudiy xalqı onın' u'stinen mag'an shag'ım jasap: «Ol bunnan bılay jasamawı tiyis» – dep baqırısqan edi.
25 Biraq men onın' o'lim jazasına ılayıq hesh qanday is islemegenin anıqladım. Onın' o'zi Qaysardın' hu'kimin talap etkenlikten, onı Qaysarg'a jiberiwge qarar ettim.
26 Al mende bolsa, ol haqqında hu'kimdarg'a jazg'anday, belgili hesh na'rse joq. Sonlıqtan bul tergewdin' na'tiyjesinde mag'an jazıwg'a bir na'rse tabılıp qalar dep, onı sizlerdin' aldın'ızg'a, a'sirese, patsha Agrippa, sizin' aldın'ızg'a shıg'ardım.
27 O'ytkeni tutqındı Qaysarg'a jollap, og'an qoyılg'an ayıplardı bildirmew nadurıs bolar, dep oylayman.

Elshiler 26
1 Agrippa Pavelge: – O'zin'di aqlap so'ylewin'e ruxsat beriledi, – dedi. Sonda Pavel qolın ko'terip isharat etti de, o'zin aqlap so'yley basladı:
2 – Patsha Agrippa! Yahudiylerdin' mag'an tag'ıp atırg'an barlıq ayıplarına qarsı bu'gin o'zimdi sizin' aldın'ızda aqlap atırg'anım ushın baxtiyarman, dep esaplayman.
3 Sebebi a'sirese siz yahudiylerdin' u'rp-a'detlerin ha'm tartıslı ma'selelerin jaqsı bilesiz. Sonlıqtan meni sabırlılıq penen tın'lawın'ızdı o'tinish etemen.
4 Da'slep o'z elimde, son'ınan Erusalimde jaslıg'ımnan beri qalay o'mir su'rgenimdi pu'tkil yahudiyler biledi.
5 Olar meni ko'p waqıttan beri tanıydı ha'm eger qa'lese, dinimizdin' en' qatal bag'ıtı boyınsha parisey bolıp jasag'anım tuwralı gu'walıq bere aladı.
6 Endi bolsa, Qudaydın' ata-babalarımızg'a bergen wa'desinen u'mit etkenim ushın, men usı jerde turıp, hu'kim etilip atırman.
7 Bizin' on eki urıwımız ku'ni-tu'ni Qudayg'a bar ıqlası menen xızmet etip, bul wa'denin' orınlanıwınan u'mit etedi. O, patsham! Meni yahudiyler, mine, usı u'mit sebepli ayıplamaqta.
8 Qudaydın' o'lilerdi tiriltiwin sizler nege isenip bolmaytug'ın na'rse, dep esaplaysızlar?
9 Haqıyqatında men de Nasıralı İysanın' atına qarsı qolımnan kelgen ha'mme na'rseni islewim kerek, dep oylaytug'ın edim.
10 Men bunı Erusalimde isledim de. Bas ruwxaniylerden alg'an biylik penen iseniwshilerdin' ko'bisin qamaqqa saldırdım. Olarg'a o'lim jazası beriliwi ushın dawıs beretug'ın edim.
11 Ma'jilisxanama-ma'jilisxana ju'rip, olardı tez-tez jazalap, İysag'a til tiygiziwge ma'jbu'rleytug'ın edim. Olarg'a qa'ha'rli bolg'anım sonshelli, ha'tte, olardı jat qalalarda da quwdaladım.
12 Bir ma'rte men bas ruwxaniylerden biylik ha'm tapsırma alıp, Damaskqa qaray jolg'a shıqtım.
13 O, patsham! Tal tu'ste jolda baratırg'anımda, aspannan tu'sip, menin' ha'm joldaslarımnın' a'tirapın jarqıratıp jibergen quyashtın' sa'wlesinen de jarıq bir nur ko'rdim.
14 Ha'mmemiz jerge jıg'ılg'anımızda, bir dawıstın' mag'an evrey tilinde so'ylegenin esittim: «Saul, Saul, sen nege Meni quwdalap atırsan'? Qudayg'a qarsı tursan', o'zin'e zıyan boladı».
15 «İyem, Sen kimsen'?» – dep soradım men. İyemiz juwap berip bılay dedi: «Men – sen quwdalap atırg'an İysaman.
16 Qa'ne, tikeyip, ornın'nan tur! Meni ko'rgenin' ha'm Menin' sag'an ko'rsetejaq na'rselerim haqqında gu'walıq beriwin' ushın, ja'ne de, seni O'z xızmetime tayınlaw ushın sag'an ko'rindim. Sen ko'rgenlerin' ha'm sag'an ko'rsetejaq na'rselerim haqqında gu'walıq beresen'.
17 Men seni o'z xalqın'nın' ha'm basqa milletlerdin' qolınan qutqaraman.
18 Basqa milletlerdin' ko'zlerin ashıp, olardı qaran'g'ılıqtan jaqtıg'a, shaytannın' qolı astınan Qudayg'a aparıw ushın seni olarg'a jiberip atırman. Solay etip, olardın' gu'naları keshirilip, Mag'an degen isenimleri menen muxaddes adamlardın' arasınan u'les alsın».
19 Sonlıqtan, patsha Agrippa, aspannan berilgen ayang'a bag'ınbay tura almadım.
20 Da'slep Damask, son'ınan Erusalim ha'm pu'tkil Yahudiya u'lkesindegi yahudiylerge, ja'ne basqa milletlerge de ta'wbe etip Qudayg'a qaytıwdı ha'm ta'wbege ılayıq isler islewdi ja'riyalap ju'rdim.
21 Yahudiylerdin' meni İbadatxanada uslap, o'ltirmekshi bolg'anının' sebebi usı.
22 Biraq bu'gingi ku'nge deyin mag'an Quday ja'rdem berip kelmekte. Sonlıqtan u'lken-kishi, ha'mmege gu'walıq berip, usı jerde turman. Menin' aytıp turg'anlarım payg'ambarlardın' ha'm Muwsanın' boljap aytqanlarınan basqa emes.
23 Olar Masixtın' azap shegetug'ının ha'm birinshi bolıp o'limnen tiriletug'ının, O'z xalqına ha'm basqa milletlerge nur haqqında ja'riyalaytug'ının bildirgen edi.
24 Pavel usı ta'rizde o'zin aqlap turg'anda, Fest ba'lent dawıs penen: – Pavel, senin' esin' durıs emes! Ko'p oqıg'anın' seni aqılın'nan azdırıptı! – dedi.
25 Pavel bılay dedi: – Esim durıs, hu'rmetli Fest! Menin' so'zlerim haqıyqatqa ha'm aqılg'a say.
26 Patsha bul na'rseler haqqında jaqsı bilgenlikten, men onın' menen erkin so'ylesip turman. Bulardın' hesh birinin' onın' dıqqatınan shette qalmag'anına isenemen. O'ytkeni bul bir shette bolg'an joq.
27 Patsha Agrippa! Siz payg'ambarlardın' so'zlerine isenesiz be? Bilemen, isenesiz.
28 Sonda Agrippa Pavelge: – Meni az-maz waqıttın' ishinde ko'ndirip, masixıy qılmaqshımısan'? – dedi.
29 – Az bolsın, ko'p bolsın, tek siz emes, al bu'gin meni tın'lap otırg'anlardın' ha'mmesi mına shınjırlarsız men sıyaqlı bolıwın Qudaydan tileymen, – dedi Pavel.
30 Sonda patsha, ha'kim, Vernika ha'm olar menen otırg'anlar orınlarınan turdı.
31 Olar sırtqa shıg'ıp, o'z ara: «Bul adam o'limge yamasa qamalıwg'a ılayıq hesh na'rse islemegen», – desti.
32 Agrippa Festke: «Eger bul adam Rim patshası-Qaysardın' hu'kimin talap etpegende, onı azat qılıwg'a bolar edi», – dedi.

Elshiler 27
1 İtaliyag'a keme menen ketiwge qarar etkenimizde, Pavel menen basqa ayırım tutqınlar Avgust a'skeriy bo'liminen bolg'an Yuliy atlı bir ju'zbasıg'a tapsırıldı.
2 Aziya u'lkesinin' jag'alarındag'ı jag'ıslarg'a baratug'ın Adramittin' kemesine minip, bizler jolg'a shıqtıq. Janımızda Salonikadan kelgen makedoniyalı Aristarx ta bar edi.
3 Erten'ine Sidong'a jetip keldik. Yuliy Pavelge adamgershilik islep, onın' o'z mu'ta'jliklerine ja'rdem alıwı ushın, doslarına barıp keliwine ruxsat etti.
4 Ol jerden keme menen ja'ne jolg'a shıqtıq. Samal qarsı aldımızdan esip turg'anlıqtan, Kipr atawının' ıq jag'ı menen ju'rdik.
5 Kilikiya ha'm Pamfiliya u'lkelerinin' qarsı aldındag'ı ten'izden o'tip, Likiyanın' Mira qalasına keldik.
6 Ju'zbası sol jerde İtaliyag'a baratug'ın İskenderiyadan kelgen kemeni tawıp, bizlerdi og'an mingizdi.
7 Ko'p ku'n boyı a'ste-aqırın ju'zip, zorg'a degende Knidosqa jetip bardıq. Samalg'a qarsı ju'ziw qıyın bolg'anlıqtan, Krit atawının' ıq jag'ı menen Salmon qalasının' qasınan o'ttik.
8 Jag'a boylap zordan ju'zip, Laseya qalasının' qasındag'ı «Go'zzal jag'ıs» degen jerge keldik.
9 Bizler ko'p waqıttı sarp etip aldıq. Ha'tte, yahudiylerdin' oraza ku'nleri de o'tip ketkenlikten, endi ju'ziw qa'wipli edi. Sonlıqtan Pavel olarg'a eskertip:
10 – Adamlar! Bul jolımız tek ju'k ha'm keme ushın emes, al janlarımız ushın da ju'da' qa'wip-qa'terli bolatug'ının ko'rip turman, – dedi.
11 Biraq ju'zbası Paveldin' so'zlerinen go're, keme aydawshısı menen kemenin' xojayınının' so'zine qulaq astı.
12 Jag'ıs qıslawg'a qolaylı bolmag'anlıqtan, kemedegilerdin' ko'bisi jolg'a shıg'ıwdı ha'm ilajı bolsa Fenikske jetip, qıstı sol jerde o'tkiziwdi sheshti. Feniks – qubla-batıs ha'm arqa-batıs ta'replerge qarag'an, Kritte jaylasqan bir jag'ıs edi.
13 Qubladan jumsaq samal ese baslag'anda, olar o'z maqsetimizge jettik dep oylap, ko'shkini ko'terdi de, Krittin' jag'ası menen ju'zip ketti.
14 Biraq ko'p o'tpey, ataw ta'repten «Arqa-shıg'ıs» dep atalatug'ın dawıl bastırıp keldi.
15 Keme dawıl ta'repinen iskenjege alınıp, samalg'a qarsı tura alatug'ın ku'shimiz bolmag'anlıqtan, bizler ta'slim bolıp kete berdik.
16 «Kavda» dep atalatug'ın bir kishi atawdın' ıq jag'ına jetkenimizde, kemenin' qayıg'ın zorg'a degende saqlap u'lgerdik.
17 Kemeshiler qayıqtı joqarıg'a tartıp shıg'arıp, kemeni arqan menen bekkem etip baylap qoydı. Liviya jag'asının' qayır jerlerine tiyiwden qorqıp, jelqomdı tu'sirdi de, ıg'ıp kete berdi.
18 Dawıl bizlerdi qattı qıynag'anlıqtan, olar erten'ine kemeden ju'k ılaqtıra basladı.
19 U'shinshi ku'ni kemenin' qural-saymanların da o'z qolları menen ten'izge ılaqtırdı.
20 Ko'p ku'n boyı quyash ta, juldızlar da ko'rinbedi. Dawıl ele qa'ha'rli bolg'anlıqtan, aqırında aman qalıwdan u'mitimizdi pu'tkilley u'zdik.
21 Adamlar ko'p waqıttan beri hesh na'rse jemegen edi. Sonda Pavel ortag'a shıg'ıp bılay dedi: – Adamlar! Mag'an qulaq asıp, Kritten shıqpag'anın'ızda, bunday qa'wip-qa'ter menen shıg'ıng'a ushıramag'an bolar edik.
22 Biraq endi sizlerdi ma'rt bolıwg'a shaqıraman. Tek keme g'ana apatqa ushırap, aran'ızda hesh bir jan nabıt bolmaydı.
23 Sebebi men tiyisli bolıp, xızmet etip ju'rgen Qudaydın' bir perishtesi o'tken tu'ni janıma kelip,
24 bılay dedi: «Qorqpa Pavel! Sen Rim patshası-Qaysardın' aldına barıwın' tiyis. Ja'ne Quday senin' menen saparlas bolg'anlardın' ha'mmesin sag'an bag'ıshladı».
25 Sonlıqtan, adamlar, ma'rt bolın'lar! Men Qudayg'a isenemen: mag'an ne aytılsa, sol boladı.
26 Bizler bir atawg'a ıg'ızılıp aparılıwımız tiyis.
27 Dawıldın' baslang'anına on to'rt ku'n bolg'anda, bizler Adriya ten'izinde ıg'ıp ju'r edik. Shama menen tu'nnin' yarımında kemeshiler qanday da bir qurg'aqlıqqa jaqınlasqanın shamaladı.
28 Sonda olar ten'izdin' teren'ligin o'lshep, jigirma qulash ekenin bildi. Az-maz waqıttan son' ja'ne o'lshep ko'rgende, on bes qulash ekenin ko'rdi.
29 Suwdın' astındag'ı jartasqa urılıwımızdan qorqıp, olar kemenin' art betinen to'rt ko'shki ılaqtırdı da, tan'nın' tezirek atıwın tilep, duwa etti.
30 Kemeshiler kemeden qashpaqshı bolıp, aldın'g'ı ta'repten ko'shki taslawdı sıltawladı da, qayıqtı ten'izge tu'sire basladı.
31 Biraq Pavel ju'zbası menen a'skerlerge: – Bular kemede qalmasa, sizlerge aman qalıw joq, – dedi.
32 Sonda a'skerler qayıqtın' arqanların kesip, onı ten'izge tu'sirip jiberdi.
33 Tan' atayın dep turg'anda, Pavel ha'mmeni awqat jewge u'gitlep: – Hesh na'rse jemey awqatsız qalıp ku'tkenin'izge bu'gin on to'rt ku'n boldı.
34 Sonlıqtan awqat jep alıwın'ızdı o'tinish etemen. Bul aman qalıwın'ız ushın za'ru'r. Hesh qaysısın'ızdın' bir tal shashın'ız da nabıt bolmaydı, – dedi.
35 Pavel usılardı aytıp bolıp nandı aldı da, ha'mmenin' aldında Qudayg'a shu'kirlik bildirip, nandı bo'lip jey basladı.
36 Sonda ha'mme jigerlenip, awqat jedi.
37 Kemede barlıg'ımız bolıp eki ju'z jetpis altı jan edik.
38 Awqatqa toyıp bolg'annan son', olar biydaydı ten'izge to'gip, kemeni jen'illetti.
39 Tan' atqanda, kemeshiler o'zleri kelgen jerdi tanımadı. Biraq jag'ası qumlıq bolg'an bir qoltıqtı ko'rip qalıp, mu'mkin bolsa, kemeni sol jerge aparıp toqtatıwdı uyg'ardı.
40 Ko'shkilerdin' arqanların kesip, ten'izge tasladı da, rullerdi baylag'an arqanlardı sheshti. Aldın'g'ı jelqomdı samal ta'repke ko'terip, jag'ag'a qaray ju'zip ketti.
41 Biraq keme bir qumlı sayız jerge tap bolıp, tumsıg'ı qumg'a battı da, qıymıldamay qaldı. Al artqı jag'ı ku'shli tolqınlar ta'repinen soqqılanıp, sınıp ketti.
42 Tutqınlar ju'zip qashıp ketedi dep oylap, a'skerler olardı o'ltirmekshi boldı.
43 Biraq ju'zbası Paveldi qutqarg'ısı kelip, a'skerlerge bul niyetin iske asırıwg'a tıyım saldı. Son'ınan ju'zip biletug'ınlarg'a birinshi bolıp o'zlerin ten'izge atıp, jag'ag'a shıg'ıwların buyırdı.
44 Al qalg'anları bolsa, kimisi taxtay, kimisi kemenin' sınıq bo'leklerinen uslap, olardın' izlerinen jetip bardı. Solay etip, ha'mmesi aman-esen jag'ag'a shıqtı.

Elshiler 28
1 Aman qalg'anımızdan son', atawdın' atının' Malta ekenin bildik.
2 Jergilikli adamlar bizlerge a'detten tıs adamgershilik ko'rsetti. Jawın jawıp, ku'n suwıq bolg'anlıqtan, olar ot jag'ıp, ha'mmemizdi jaqsı qabıl etti.
3 Pavel bir qushaq otın jıynap, ottın' u'stine saldı. Sonda ottın' ıssısınan qashqan bir uwlı jılan onın' qolına jabıstı.
4 Jergilikli adamlar Paveldin' qolına jılannın' asılıp turg'anın ko'rip, bir-birine: – Bul adam, so'zsiz, adam o'ltirgen qanxor eken. Ten'izden aman qalg'an bolsa da, a'dillik qudayı onın' tiri qalıwına jol qoymadı, – desti.
5 Biraq Pavel qolın silkip, jılandı ottın' ishine ılaqtırıp jiberdi ha'm hesh qanday zıyan ko'rmedi.
6 Olar Paveldin' denesinin' isip ketiwin yamasa birden o'lip qalıp, jerge jıg'ılıwın ku'tip tur edi. Biraq uzaq waqıt ku'tip, og'an hesh qanday zıyan kelmegenin ko'rgende, pikirlerin o'zgertip: «Ol bir quday», – desti.
7 Bizler turg'an jerdin' jaqınında atawdın' basshısı bolg'an Publiy atlı adamnın' jer-mu'lki bar edi. Ol bizlerdi u'yine qabıl etip, u'sh ku'n miyman qıldı.
8 Sol waqıtta Publiydin' a'kesinin' ıssılıg'ı ko'terilip, ishi o'tip awırıp jatırg'an edi. Pavel onın' janına barıp duwa etti de, qolların onın' u'stine qoyıp, shıpa berdi.
9 Usı waqıyadan son', atawdag'ı basqa awırıw adamlar da kelip, shıpa tabatug'ın edi.
10 Olar bizlerge ko'p hu'rmet ko'rsetti ha'm jolg'a shıg'ıp baratırg'anımızda kerekli na'rselerdi kemege ju'kledi.
11 U'sh aydan son', sol atawda qıslap qalg'an «Egiz qudaylar» dep atalatug'ın İskenderiyadan kelgen bir keme menen jolg'a shıqtıq.
12 Sirakuz qalasına barıp, u'sh ku'n qaldıq.
13 Ol jerden jolımızdı dawam etip, Regiumg'a keldik. Erten'ine qubladan ese baslag'an samaldın' ja'rdemi menen eki ku'nde Puteoliyge bardıq.
14 Ol jerden tuwısqanlarımızdı taptıq. Olardın' o'tinishi boyınsha, bizler olar menen birge bir ha'pte qaldıq. Aqırında bizler Rimge keldik.
15 Xabarımızdı esitken Rimdegi tuwısqanlarımız bizlerdi ku'tip alıw ushın Appiy maydanı ha'm «U'sh miymanxana» g'a deyin keldi. Pavel olardı ko'rgende Qudayg'a shu'kirlik etip, jigerlenip qaldı.
16 Rimge kelgenimizde, Pavelge o'zin qarawıllaytug'ın a'sker menen o'z aldına jasawg'a ruxsat etildi.
17 U'sh ku'nnen son', Pavel Rimdegi yahudiy jetekshilerin birge jıynalıwg'a shaqırdı. Olar jıynalg'anda, Pavel bılay dedi: – Tuwısqanlarım! Men xalqımızg'a yamasa ata-babalarımızdın' u'rp-a'detlerine qarsı hesh na'rse islemesem de Erusalimde tutqın bolıp, rimlilerdin' qolına tapsırıldım.
18 Olar meni tergep bolg'annan son', bosatıp jibermekshi boldı. O'ytkeni mag'an o'lim jazasın beretug'ınday hesh qanday tiykar joq edi.
19 Biraq, yahudiyler bug'an qarsı shıqqanlıqtan, men Rim patshası-Qaysardın' hu'kimin talap etiwge ma'jbu'r boldım. Degen menen, bunı men o'z xalqımdı ayıplamaqshı bolıp islemedim.
20 Sonlıqtan sizlerdi bul jerge usılar haqqında so'ylesip, ushırasıwg'a shaqırdım. Sebebi men İzraildın' u'miti ushın mına shınjırlar menen baylang'anman.
21 Olar Pavelge: – Sen tuwralı Yahudiyadan xat almadıq, ol jerden kelgen o'zimizdin' adamlardın' hesh biri sen tuwralı jaman xabar da a'kelmedi yamasa jaman na'rse de aytpadı.
22 Biraq bizler senin' pikirin'di o'zin'nen esitiwdi qa'leymiz. O'ytkeni ha'mme jerde sen tiyisli bolg'an bul toparg'a qarsı shıg'ıp atırg'anın bilemiz, – dedi.
23 Olar Pavel menen bir ku'ndi belgilep, sol ku'ni ko'p adamlar menen birge ol bolıp atırg'an jerge keldi. Pavel azannan keshke deyin olarg'a Qudaydın' Patshalıg'ı tuwralı gu'walıq berip, tu'sindirdi. Muwsanın' Nızamına ha'm payg'ambarlardın' Jazıwlarına tiykarlanıp, olardı İysa haqqında aytılg'anlarg'a isendiriwge ha'reket etti.
24 Ayırımları Paveldin' so'zlerine isendi, al bazıları isenbey qaldı.
25 O'z ara bir kelisimge kele almay, Pavel mına son'g'ı so'zlerin aytıp turg'anda olar kete basladı: – Muxaddes Ruwx İyshaya payg'ambar arqalı ata-babaların'ızg'a bılay so'ylep, durıs aytqan:
26 «Bul xalıqqa barıp, mınalardı ayt: Tın'lap esitesizler, biraq hesh tu'sinbeysizler, Qaraysızlar, biraq hesh ko'rmeysizler.
27 Sebebi bul xalıqtın' kewli qaysar bolıp, qulaqları pitip qalg'an, olar ko'zlerin de jumıp alg'an. Olay bolmag'anda, olardın' ko'zleri ko'rer edi, qulaqları esiter edi, kewilleri tu'siner edi. Olar Mag'an qaytıp kelse, Men olarg'a shıpa berer edim».
28 Mınanı bilip qoyın'lar: Quday O'zinin' bul qutqarılıwın basqa milletlerge berdi. Olar bunı qabıl aladı.
30 Pavel kireyge alg'an jayında tolıq eki jıl bolıp, o'zin ko'riwge kelgenlerdin' ha'mmesin qabıl etti.
31 Ol batıllıq penen, hesh bir tosqınlıqsız Qudaydın' Patshalıg'ı tuwralı ja'riyalap, İyemiz İysa Masix haqqında ta'lim berdi.

Yaqıp 1
1 Men, Qudaydın' ha'm İyemiz İysa Masixtın' qulı Yaqıptan, jer ju'zine tarqalıp ketken Qudaydın' xalqına sa'lem!
2 Ha'y, tuwısqanlarım, tu'rli sınawlarg'a ushırag'anın'ızda onı u'lken quwanısh penen qabıl etin'ler.
3 Sebebi isenimin'izdin' sınalıwınan sabırlıq payda bolatug'ının bilesizler.
4 Hesh bir kemshiliksiz, jetilisken ha'm minsiz adamlar bolıwın'ız ushın tolıq sabırlıq etin'ler.
5 Eger aran'ızdag'ı birin'izdin' danalıg'ı kem bolsa, ha'mmege saqıylıq penen, ayıplamay beretug'ın Qudaydan sorasın. Quday og'an beredi.
6 Biraq hesh gu'manlanbastan, isenim menen sorasın. O'ytkeni gu'manlang'an adam samal menen shayqatılıp tınıshsızlang'an ten'iz tolqınına uqsaydı.
7 -
8 O'zinin' pu'tkil jollarında turaqsız bolg'an, bunday eki oylı adam İyemizden bir na'rse alaman, dep oylamasın.
9 To'men jasaytug'ın tuwısqan Qudaydın' o'zine bergen ma'rtebesi menen maqtansın.
10 Al bay tuwısqan o'z pa'sligi menen maqtansın. Sebebi bay adam daladag'ı gu'l sıyaqlı solıp qaladı.
11 Quyash shıg'ıp, ja'ziyrama ıssısı menen sho'pti quwratıp taslaydı. Onın' gu'li to'gilip, ko'rkinin' go'zzallıg'ı jog'aladı. Bay adam da usılay o'z isleri menen solıp joq boladı.
12 Sınawg'a shıdag'an adam baxıtlı! O'ytkeni ol sınawdan o'tkennen son', Qudaydın' O'zin su'yetug'ınlarg'a wa'de etken o'mir tajın aladı.
13 Azg'ırılıwg'a tu'skende hesh kim: «Men Quday ta'repinen azg'ırılıp atırman», – demesin. Sebebi Quday jamanlıq penen azg'ırıla almaydı ha'm Onın' O'zi de hesh kimdi azg'ırmaydı.
14 Biraq ha'r kim o'zinin' jaman qa'lewlerine berilip, aldanıp azg'ırıladı.
15 Keyin sol qa'lew ha'mledar bolıp, gu'nanı tuwadı. Al gu'na jetilisip, o'limdi tuwadı.
16 Ha'y, su'yikli tuwısqanlarım, aldanban'lar!
17 Ha'r qanday jaqsı ha'm minsiz sıy joqarıdan, nurlar A'kesi bolg'an Qudaydan keledi. Onda hesh qanday o'zgeris yamasa o'zgeriwshi ko'len'ke joq.
18 Onın' jaratqanlarının' arasında birinshi miyweleri bolıwımız ushın, Ol O'z qa'lewi boyınsha bizlerdi haqıyqat so'zi menen o'mirge eristirdi.
19 Su'yikli tuwısqanlarım, mınanı este saqlan'lar: ha'r bir adam esitiwde shaqqan, so'ylewde aqırın, g'a'zepleniwde de aqırın bolsın.
20 O'ytkeni adamnın' g'a'zebi Qudaydın' talap etken haqlıg'ın iske asıra almaydı.
21 Sonlıqtan ha'r qanday iplaslıqtı ha'm ha'mme jerdi jaylap ketken jamanlıqtı taslap, o'zlerin'izde egilgen, janların'ızdı qutqara alatug'ın Qudaydın' so'zin kishipeyillik penen qabıl etin'ler.
22 So'zdi tek tın'lawshılar bolıp, o'z-o'zin'izdi aldaman'lar, onı orınlawshılar bolın'lar.
23 Eger kim de kim so'zdi tın'lap, onı orınlamasa, ol o'z ta'biyg'ıy kelbetin aynada ko'rgen adamg'a uqsaydı.
24 Sebebi ol o'zin ko'rip bolıp, ketip qaladı ha'm qanday ekenin da'rhal umıtadı.
25 Biraq azatlıq beriwshi minsiz nızamg'a anıqlap qaraytug'ın ha'm ol boyınsha jasaytug'ın adam umıtshaq tın'lawshı bolmay, onı is ju'zinde qollanadı. Bunday adam o'z isleri menen baxıtlı boladı.
26 O'zin dinshil dep esaplap, tilin tıymag'an adam o'zin o'zi aldag'an boladı. Onın' dinshilligi bos.
27 A'kemiz Qudaydın' aldında pa'k ha'm qa'tesiz dinshillik bul – jetim-jesirlerge qıyın ku'nlerinde ja'rdem etip, o'zin du'nyanın' napa'kliklerinen saqlaw.

Yaqıp 2
1 Ha'y, tuwısqanlarım, ullı İyemiz İysa Masixqa isenimi bar sizler adamlardı alalaman'lar.
2 Eger sizlerdin' jıynalısın'ızg'a altın ju'zikli, sa'nli kiyimler kiygen bir adam menen jupını kiyim kiygen bir jarlı adam kelse,
3 sizler sa'nli kiyim kiygen adamg'a hu'rmet ko'rsetip: «Siz bul jerge, jaqsı jerge otırın'», al jarlı adamg'a bolsa: «Sen ana jerde tur» yamasa: «Ayaq betimde otır» desen'ler,
4 aran'ızda alalıq jasap, jaman niyetli hu'kim shıg'arıwshılar bolıp qalmaysızlar ma?
5 Qulaq salın'lar, su'yikli tuwısqanlarım: Quday bul du'nyada jarlı bolg'anlardı isenimde bay bolıwı ha'm O'zin su'ygenlerge wa'de etken Patshalıg'ının' miyrasxorları bolıwı ushın tan'lamadı ma?
6 Biraq sizler jarlını biyabıray qıldın'ız-g'o. Sizlerge zulımlıq jasap atırg'an baylar emes pe? Sizlerdi hu'kimxanalarg'a su'yrep aparatug'ın da baylar emes pe?
7 Sizlerge berilgen qa'dirli attı mazaq qılıwshılar da olar emes pe?
8 Muxaddes Jazıwdag'ı: «O'zin'di su'ygenin' sıyaqlı, janın'dag'ı adamdı da su'y», – degen baslı nızamdı haqıyqattan orınlasan'lar, jaqsı qılasızlar.
9 Biraq adamlardı alalasan'lar, gu'na islep atırg'an bolasızlar ha'm Muxaddes Nızam aldında jınayatshı sıpatında jazalanasızlar.
10 O'ytkeni kim de kim Muxaddes Nızamdı tolıg'ı menen orınlap, tek bir na'rsede ayıplı bolsa, ol pu'tkil Muxaddes Nızamg'a qarsı gu'nakar boladı.
11 Sebebi «Neke hadallıg'ın buzba», – degen Quday, «Adam o'ltirme», – de degen. Eger sen neke hadallıg'ın buzbasan' da, biraq adam o'ltirsen', Muxaddes Nızamg'a qarsı jınayatshı bolasan'.
12 Azatlıq beriwshi nızam boyınsha hu'kim etiletug'ınlar sıyaqlı so'ylen'ler ha'm is tutın'lar.
13 O'ytkeni hu'kim – rehimsiz adamg'a rehimsiz. Al rehim hu'kimnen u'stin.
14 Tuwısqanlarım, eger kim de kim isenimi barlıg'ın aytıp, jaqsı isler qılmasa, ne paydası bar? Bunday isenim onı qutqara ala ma?
15 Bir er yamasa hayal tuwısqanımız jalan'ash qalıp, ku'ndelik azıg'ına zar bolsa,
16 aran'ızdag'ı birin'iz olarg'a: «Aman-esen barın', jılının' ha'm toyın'» dese, biraq denesine kerekli zatlar bermese, bunnan ne payda?
17 Sol sıyaqlı, islersiz isenim de o'z-o'zinen o'li.
18 Biraq birew: «Senin' isenimin' bar, menin' islerim bar. Mag'an islersiz isenimin'di ko'rset, al men sag'an isenimimdi islerim arqalı ko'rseteyin», – deydi.
19 Sen Qudaydın' jalg'ız ekenine isenesen' be? Jaqsı qılasan'. Jinler de bug'an isenip, qaltırasadı.
20 Ha'y, aqılsız adam, islersiz isenimin'nin' paydasız ekenin biliwdi qa'leysen' be?
21 Babamız İbrayım ulı Isaqtı qurbanlıq shalınatug'ın orıng'a bag'ıshlap, isleri menen aqlanbadı ma?
22 Ko'rip turg'anın'day, isenimi onın' isleri menen ha'reket etti. İsenimi isleri menen ka'mal taptı.
23 Solay etip, «İbrayım Qudayg'a isendi ha'm sol sebepli aqlandı», – dep jazılg'an Muxaddes Jazıw orınlanıp, ol Qudaydın' dostı dep ataldı.
24 Ko'rip tursızlar, adam tek isenimi menen emes, isleri menen aqlanadı.
25 Sol sıyaqlı, jansızlardı qabıl etip, olardı basqa joldan jibergen buzıq hayal Rahab ta o'z isleri menen aqlanbadı ma?
26 Ruwxsız dene o'li bolg'anı sıyaqlı, islersiz isenim de o'li.

Yaqıp 3
1 Ha'y, tuwısqanlarım! Ko'plerin'iz mug'allim bola bermen'ler. Sebebi bizlerdin', mug'allimlerdin' awırıraq hu'kim alatug'ınımızdı bilesizler.
2 Ha'mmemiz ko'p qa'te isleymiz. Eger kim de kim so'ylegende qa'te qılmasa, ol pu'tkil denesin boysındıra alatug'ın minsiz adam bolg'anı.
3 Bizlerge boysınıwı ushın, atlardın' awızlarına suwlıq salıp, olardın' pu'tkil denesin basqara alamız.
4 Kemeler de sonshelli u'lken bolıp, ku'shli samallar menen ju'rse de, kemeshinin' qa'legen jerine ju'da' kishkene rul menen burıladı.
5 Sol sıyaqlı, til de denenin' kishkene bir mu'shesi bolsa da, ko'p maqtanadı. Kishkene bir ushqın sonshelli u'lken tog'aydı jandırıp jibere aladı.
6 Til – bul ot, denemizdin' mu'sheleri arasında bir jamanlıq du'nyası. Ol pu'tkil denemizdi iplaslaydı ha'm o'mirimizdi jandıradı. Onın' o'zi de dozaq otında janadı.
7 Ha'r tu'rli haywanlar, quslar, jer bawırlawshılar ha'm ten'iz janıwarları adam ta'repinen qolg'a u'yretilgen ha'm qolg'a u'yretilmekte.
8 Biraq tildi hesh bir adam boysındıra almaydı. Ol toqtatıp bolmaytug'ın jamanlıq bolıp, o'ltiriwshi za'ha'rge tolı.
9 Tilimiz benen İyemizdi, A'kemizdi alg'ıslaymız. Sol tilimiz benen Qudayg'a uqsatıp jaratılg'an adamlardı g'arg'aymız da.
10 Bir awızdan ha'm maqtaw, ha'm g'arg'ıs shıg'adı. Tuwısqanlarım, bunday bolmawı kerek.
11 Bir bulaqtan ha'm dushshı, ha'm ashshı suw shıg'a ma?
12 Tuwısqanlarım! A'njir ag'ashı za'ytu'n yamasa ju'zim ag'ashı a'njir bere ala ma? Ashshı bulaq ta dushshı suw bere almaydı.
13 Aran'ızda dana ha'm tu'simpaz adam kim? Bunday adam o'z danalıg'ın jaqsı ju'ris-turısı arqalı ko'rsetip, kishipeyillik penen jaqsı isler islewi tiyis.
14 Biraq eger ju'regin'izde ashshı ku'nshillik ha'm menmenlik bar bolsa, onda maqtanban'lar, haqıyqatqa qarsı jalg'an so'ylemen'ler.
15 Bunday «danalıq» joqarıdan tu'spegen. Bunday «danalıq» du'nyadan, adam ta'biyatınan, shaytannan.
16 O'ytkeni qay jerde ku'nshillik ha'm menmenlik bar bolsa, sol jerde ta'rtipsizlik ha'm ha'r tu'rli jamanlıq boladı.
17 Biraq joqarıdan tu'sken danalıq birinshiden pa'k, son'ınan tatıw, mu'la'yim, boysınıwshı, miyrim-sha'pa'a'tke ha'm jaqsı jemislerge tolı. Ol a'dalatsız ha'm eki ju'zli emes.
18 Tınıshlıq penen tuqım sewip, tınıshlıq ornatıwshılar haqlıq jemisin jıynap aladı.

Yaqıp 4
1 Aran'ızdag'ı urıs ha'm ja'njeller qayaqtan kelip shıg'adı? Denelerin'izdin' mu'shelerinde urısıp atırg'an qa'lewlerin'izden emes pe?
2 Bir na'rseni qa'leysizler, biraq erise almaysızlar. Sonlıqtan adam o'ltiresizler. Ku'nshillik etesizler, biraq qa'legenin'izge erise almag'anlıqtan, ja'njellesip urısasızlar. Sizler Qudaydan soramag'anın'ız ushın, almay atırsızlar.
3 Sorasan'ız da almay atırsızlar. Sebebi jaman niyet penen, o'z na'psin'izge paydalanıw ushın sorap atırsızlar.
4 Ha'y, opasızlar! Du'nya menen dos bolıwdın' Qudayg'a dushpanlıq ekenin bilmeysizler me? Du'nyanın' dostı bolıwdı qa'legen adam o'zin Qudayg'a dushpan qıladı.
5 Muxaddes Jazıwda: «Qudaydın' bizlerge salg'an Muxaddes Ruwxı bizlerdin' Qudayg'a sadıq bolıwımızdı qattı qa'leydi», – dep bosqa aytılg'an dep oylaysızlar ma?
6 Degen menen, Qudaydın' bizlerge beretug'ın miyrimi ja'ne de ullıraq. Sonlıqtan Muxaddes Jazıwda: «Quday menmenlerge qarsı turadı, biraq kishipeyillilerge O'z miyrimin beredi», – delingen.
7 Solay etip, Qudayg'a boysının'lar! Shaytang'a qarsı turın'lar, sonda ol sizlerden qashıp ketedi.
8 Qudayg'a jaqınlasın'lar, sonda Ol da sizlerge jaqınlasadı. Ha'y, gu'nakarlar, qolların'ızdı gu'nadan tazalan'lar! Ha'y, eki oylılar, ju'reklerin'izdi pa'klen'ler!
9 Qayg'ırın'lar, aza tutıp, jılan'lar! Ku'lkin'iz azag'a, quwanıshın'ız qayg'ıg'a aylansın.
10 İyemizdin' aldında o'zlerin'izdi pa's tutın'lar, Ol sizlerdi ma'rtebeli qıladı.
11 Tuwısqanlarım, bir-birin'izdi jamanlaman'lar! O'z tuwısqanın jamanlaytug'ın yamasa hu'kim etetug'ın adam Muxaddes Nızamg'a qarsı so'ylep, onı hu'kim etken boladı. Eger sen Muxaddes Nızamdı hu'kim etsen', onda Muxaddes Nızamdı orınlawshı emes, al onı hu'kim etiwshi bolasan'.
12 Nızam shıg'arıwshı ha'm hu'kim etiwshi – jalg'ız Quday. Tek g'ana Ol qutqarıwg'a ha'm nabıt qılıwg'a qu'diretli. Al tuwısqanın'dı hu'kim etetug'ınday, sen kim bolıpsan'?
13 Endi «Bu'gin yamasa erten' pa'len qalag'a ketemiz, ol jerde bir jıl qalıp, sawda-satıq islep, payda ko'remiz», – deytug'ınlar, tın'lan'lar!
14 Sizler erten' ne bolatug'ının bilmeysizler-g'o. O'mirin'izdin' o'zi ne? Ol az waqıt ko'rinip, keyin joq bolatug'ın puw.
15 Onın' ornına: «Eger İyemiz qa'lese, jasaymız ha'm mınanı ya ananı isleymiz», – dep aytıwın'ız tiyis.
16 Biraq sizler menmensip maqtanasızlar. Ha'r qanday maqtanshaqlıq – jawızlıq.
17 Solay etip, kim de kim jaqsılıq islewdi bilse de, onı islemese, gu'na qılg'an boladı.

Yaqıp 5
1 Tın'lan'lar endi, ha'y baylar, basın'ızg'a tu'setug'ın baxıtsızlıqlar sebepli o'kirip jılan'lar!
2 Baylıg'ın'ız shirip, kiyimlerin'izdi ku'ye jegen.
3 Altın ha'm gu'mislerin'iz tat basqan. Olardın' tatı sizlerge qarsı gu'walıq berip, denen'izdi ot sıyaqlı jeydi. Sizler bul aqırg'ı ku'nlerde de baylıq u'stine baylıq jıynadın'lar.
4 Sizler eginlerin'izdi org'an jumısshılardın' is haqısın jep qoydın'lar. Mine, sol oraqshılardın' dadı Qu'diretli İyemizdin' qulag'ına jetti.
5 Sizler jer ju'zinde molshılıqta jasap, ka'yip-sapa shektin'ler. Bawızlanatug'ın ku'nde o'zlerin'izdi semirttin'ler.
6 Sizler o'zlerin'izge qarsı turmag'an haq adamlardı hu'kim etip o'ltirdin'ler.
7 Solay etip, tuwısqanlarım, İyemiz kelgenshe, sabırlı bolın'lar! A'ne, diyxan sabırlıq etip, birinshi ha'm son'g'ı jawınlar jawg'ansha, jerdin' qımbatlı zu'ra'a'tin ku'tip atır.
8 Sizler de sabırlı bolıp, bekkem turın'lar! O'ytkeni İyemizdin' keletug'ın waqtı jaqın.
9 Tuwısqanlar, hu'kim etilmewin'iz ushın bir-birin'izge qarsı narazılıq bildirmen'ler. Mine, hu'kim etiwshi İyemiz qapı aldında tur.
10 Ha'y, tuwısqanlar, Qudaydın' atınan so'ylegen payg'ambarlardın' qıyınshılıqlarda sabırlıq etkeninen o'rnek alın'lar.
11 Sabırlıq etkenlerdi bizler baxıtlı dep esaplaymız. Sizler Ayuptın' sabırlıg'ı haqqında esittin'ler. Son'ında İyemizdin' ol ushın neler islegenin de bilesizler. İyemiz ju'da' miyrim-sha'pa'a'tli ha'm rehimli.
12 Ha'y, tuwısqanlarım! En' baslısı, ant ishpen'ler. Ya aspan menen, ya jer menen, ya basqa na'rse menen ant ishpen'ler. Tek «awa» n'ız awa, «yag'» ın'ız yaq bolsın. Sonda hu'kim etilmeysizler.
13 Aran'ızda azap shegip atırg'an bar ma? Ol duwa etsin. Ruwxı ko'terin'ki adam bar ma? Ol Qudayg'a alg'ıs-maqtaw qosıg'ın aytsın.
14 Aran'ızda awırıw adam bar ma? Ol iseniwshiler ja'ma'a'tinin' aqsaqalların shaqırsın. Olar İyemiz İysanın' atı menen onı may menen sılap, ol ushın duwa etsin.
15 İsenim menen etilgen duwa awırıwg'a shıpa beredi ha'm İyemiz onı ayaqqa turg'ızadı. Eger ol gu'na islegen bolsa, gu'nası keshiriledi.
16 Solay etip, shıpa tabıwın'ız ushın, bir-birin'izdin' aldın'ızda gu'naların'ızdı moyınlan'lar ha'm bir-birin'iz ushın duwa etin'ler. Haq adamnın' duwası ju'da' ku'shli ta'sirge iye.
17 İliyas ta bizler sıyaqlı bir adam edi. Jawın jawmasın dep, ol ku'shli duwa etkende, jerge u'sh jıl, altı ay jawın jawmadı.
18 Ol ja'ne duwa etti. Sonda aspannan jawın jawıp, jer o'nim berdi.
19 Ha'y, tuwısqanlarım! Aran'ızda bir adam haqıyqat jolınan adassa, birin'iz onı haqıyqatqa qaytarsa,
20 bilsin, bir gu'nakardı nadurıs joldan qaytarg'an adam bir jandı o'limnen qutqarg'an ha'm ko'p gu'nalardı juwg'an boladı.

1 Petr 1
1 İysa Masixtın' elshisi Petrden, Pont, Galatiya, Kapadokiya, Aziya ha'm Bitiniya u'lkelerine tarqalıp ketken, sol u'lkelerde jat jerli bolıp jasag'an, Quday ta'repinen tan'lap alıng'anlarg'a sa'lem!
2 İysa Masixqa boysınıp, Onın' qanı u'stilerin'izge sebilip tazalanıwın'ız ushın, Quday A'ke sizlerdi a'zelden-aq tan'lap aldı ha'm Muxaddes Ruwx sizlerdi muxaddes qıldı. Sizlerge miyrim ha'm tınıshlıq mol-mol etip berilsin!
3 İyemiz İysa Masixtın' A'kesi – Qudayg'a alg'ıslar bolsın! Sebebi Ol O'zinin' sheksiz miyrim-sha'pa'a'ti menen bizlerdi jan'adan tuwıldırdı. Sonlıqtan İysa Masixtın' o'limnen tiriliwi arqalı bizlerge jog'almaytug'ın u'mit berdi
4 ha'm shirimeytug'ın, pa'k ha'm eskirmeytug'ın bir miyrasqa eristirdi. Usı miyras sizler ushın aspanda saqlawlı tur.
5 Zamannın' aqırında ayan bolıwg'a tayar turg'an qutqarılıwg'a erisiwin'iz ushın, sizler isenimin'iz arqalı Qudaydın' qu'direti menen qorg'almaqtasız.
6 Usı sebepli quwanıp, shadlanın'lar. Ha'zir qısqa bir waqıt ha'r tu'rli sınawlarg'a ushırag'anın'ızda azap shegiwge tuwra kelse de,
7 bul isenimin'izdin' taza bolıwı ushın paydalı. O'ytkeni ot penen tazalang'anda joq bolıp ketetug'ın altınnan qımbatlıraq bolg'an isenimin'iz sınawdan o'tip, sizler İysa Masix kelgende, maqtaw, dan'q ha'm hu'rmetke sazıwar bolasızlar.
8 Sizler Masixtı ko'rmegen bolsan'ız da, Onı su'yesizler. Ha'zir Onı ko're almasan'ız da, Og'an isenip, so'z benen aytıp jetkiziwge qıyın bolg'an bir a'jayıp ha'm ullı quwanısh penen shadlanbaqtasızlar.
9 Sebebi isenimin'izdin' na'tiyjesine, yag'nıy janların'ızdın' qutqarılıwına erisesizler.
10 Sizlerge beriletug'ın miyrim haqqında payg'ambarshılıq etip aytqan payg'ambarlar bul qutqarılıw tuwralı muqıyatlap izlenip izertledi.
11 Olardın' ishinde bolg'an Masixtın' Ruwxı Masixtın' shegetug'ın azapları ha'm sol azaplardan son' keletug'ın ullılıq haqqında aldın ala bildirgende, olar bulardın' qay waqıtta ha'm qalay bolatug'ının izertledi.
12 Olardın' izertlep aytqanlarının' o'zlerinin' zamanında emes, al sizlerdin' zamanın'ızda bolatug'ının Quday olarg'a ashıq bildirdi. Bulardı, yag'nıy Xosh Xabardı aspannan jiberilgen Muxaddes Ruwxtın' qu'direti menen ja'riyalawshılar sizlerge ha'zir ja'riyaladı. Ha'tte, perishteler de bulardı biliwdi qattı qa'leydi.
13 Solay etip, aqıl-oyın'ızdı is-ha'reketke tayarlap, sergek bolın'lar. İysa Masix kelgende sizlerge beriletug'ın miyrimnen tolıq u'mit etin'ler.
14 Til alg'ısh balalar sıyaqlı bolıp, Qudaydı bilmegen o'tken o'mirin'izdegi jaman qa'lewlerin'iz boyınsha jasaman'lar.
15 Kerisinshe, sizlerdi shaqırg'an Quday muxaddes bolg'anı sıyaqlı, sizler de ha'r bir is-ha'reketin'izde muxaddes bolın'lar.
16 O'ytkeni bılay dep jazılg'an: «Muxaddes bolın'lar, sebebi Men muxaddespen».
17 Hesh kimnin' bet-ju'zine qaramay, ha'r bir adamdı islerine qaray hu'kim etetug'ın Qudaydı «A'ke» dep shaqıratug'ın bolsan'ız, jat jerli bolıp jasaytug'ın bul du'nyadag'ı o'mirin'izde Qudaydan qorqıp jasan'lar.
18 Xabarın'ız bar, ata-babaların'ızdan qalg'an paydasız o'mir ta'rizinen gu'mis yamasa altın sıyaqlı o'tkinshi na'rseler menen satıp alınbadın'lar.
19 Al Qudaydın' minsiz ha'm kemshiliksiz Kozısı bolg'an Masixtın' biybaha qanı menen satıp alınıp qutqarıldın'lar.
20 Quday du'nyanı jaratpastan burın usı maqset penen Masixtı tan'lap alıp, Onı bul aqırg'ı ku'nlerde sizler ushın jiberdi.
21 Onı o'limnen tiriltip, dan'qqa eristirgen Qudayg'a Ol arqalı isenesiz. Sol sebepli isenimin'iz ha'm u'mitin'iz Qudayg'a qaratılg'an.
22 Haqıyqatqa boysınıw arqalı o'z janların'ızdı gu'nadan tazalag'anlıqtan, tuwısqanların'ızdı tuwısqanlıq su'yispenshilik penen su'yesizler. Solay etip, bir-birin'izdi shın ju'rekten su'yin'ler.
23 Sizler o'letug'ın na'sil arqalı emes, al o'lmeytug'ın na'sil arqalı, yag'nıy Qudaydın' tiri ha'm ma'n'gilik so'zi arqalı jan'adan tuwıldın'ız.
24 O'ytkeni: «Pu'tkil adamzat sho'pke uqsaydı, Onın' barlıq sa'n-saltanatı da dala gu'lindey, Sho'p quwrap qalar, gu'ller to'giler.
25 Biraq, Qudaydın' so'zi ma'n'gi saqlanar». Usı so'z – sizlerge ja'riyalang'an Xosh Xabar.

1 Petr 2
1 Sonlıqtan ha'r qanday jamanlıqtı, ha'r qıylı o'tirikti ha'm eki ju'zlilikti, ku'nshillikti ha'm ha'r qanday o'sekti qoyın'lar!
2 Jan'a tuwılg'an na'restelerdin' ana su'tine qushtar bolg'anınday, sizler de ruwxıy taza su't bolg'an Qudaydın' so'zine qushtar bolın'lar. Sonda azıq alıp o'sip, qutqarılasızlar.
3 Sebebi sizler İyemizdin' jaqsılıg'ın tatıp ko'rdin'ler.
4 Adamlar kereksiz dep taslag'an, biraq Quday ta'repinen tan'lang'an biybaha tiri tasqa – İyemiz İysag'a kelin'ler.
5 Sizler de tiri taslar sıyaqlısızlar. Sonlıqtan Quday sizlerdi ruwxıy İbadatxana salıwda qollanıp, İysa Masix arqalı O'zine unaytug'ın ruwxıy qurbanlıq beriwin'iz ushın, muxaddes ruwxaniyler qılıp atır.
6 O'ytkeni Muxaddes Jazıwda bılay delingen: «Mine, Men O'zim tan'lag'an biybaha bir tastı, mu'yeshke qoyılatug'ın tiykarg'ı tastı Erusalimde ornataman. Og'an isengen adam hesh qashan uyatqa qalmaydı».
7 İsenetug'ın sizler ushın bul tas qımbatlı. Al isenbeytug'ınlar ushın Ol: «Kurılısshılar kereksiz dep taslag'an tas, U'ydin' mu'yeshinin' tiykarg'ı tası boldı».
8 Ja'ne de, «su'rniktiretug'ın ha'm qulatatug'ın jartas boldı». İsenbeytug'ınlar Qudaydın' so'zin tın'lamag'anı ushın su'rnigedi. Bul olardın' ta'g'dirine jazılg'an.
9 Biraq sizler Quday ta'repinen tan'lang'an adamlar, Patshanın' ruwxaniyleri, muxaddes millet ha'm Qudayg'a tiyisli xalıqsız. Sizler o'zlerin'izdi qaran'g'ılıqtan O'zinin' a'jayıp nurına shaqırg'an Qudaydın' tan' qalarlıq islerin ja'riyalaw ushın tan'landın'lar.
10 Bir waqıtları Qudaydın' xalqı emes edin'ler. Biraq endi Qudaydın' xalqısız. Bir waqıtları Qudaydın' miyrim-sha'pa'a'tin bilmegen edin'ler, endi bolsa, Onın' miyrim-sha'pa'a'tin aldın'lar.
11 Su'yikli tuwısqanlarım, bul du'nyada jat jerli ha'm qonaq bolg'an sizlerge jalbarınaman, janın'ızg'a ha'r qashan qarsı turatug'ın denenin' jaman qa'lewlerinen qashın'lar.
12 İsenbeytug'ınlar arasında hadal o'mir su'rin'ler. Olar sizlerdi jamanlıq islewshiler, dep ayıplasa da, jaqsı islerin'izdi ko'rip, Quday keletug'ın ku'ni Onı alg'ıslaydı.
13 İyemiz İysa ushın, adamlar ornatqan ha'r qanday ha'kimshilikke boysının'lar. Joqarı biylikke iye patshag'a ha'm
14 jamanlıq islewshilerdi jazalaw, jaqsılıq islewshilerdi xoshametlew ushın patsha ta'repinen jiberilgen ha'kimlerge boysının'lar.
15 Sebebi Quday sizlerdin' jaqsı islerin'iz arqalı aqılsız adamlardın' o'sek so'zlerinin' toqtawın qa'leydi.
16 Al sizler azat adamlarsız. Biraq azatlıg'ın'ızdı jamanlıq islew ushın paydalanbay, Qudaydın' qulları bolıp jasan'lar.
17 Ha'mme adamlarg'a hu'rmet ko'rsetin'ler. İseniwshi tuwısqanların'ızdı su'yin'ler. Qudaydan qorqın'lar, patshanı sıylan'lar.
18 Ha'y qullar, xojayınların'ızg'a boysının'lar! Olardın' tek jaqsı ha'm miyrimlilerin g'ana emes, al qatalların da tolıq hu'rmet etip, boysının'lar.
19 Eger kim de kim nahaq azap shekkende Qudaydı oylap, azaplarg'a shıdasa, bul Qudayg'a unaydı.
20 Eger gu'na islegenin'iz ushın tayaq jegenin'izde shıdasan'ız, bul sizlerge abıray a'perer me eken? Biraq, jaqsılıq isley tura azap shekkenin'izde shıdasan'ız, bul Qudayg'a unaydı.
21 O'ytkeni Quday sizlerdi usı ushın shaqırdı. Masixtın' O'zi sizler ushın azap shegip, Onın' izinen ju'riwin'iz ushın o'rnek ko'rsetti.
22 «Ol gu'na islemedi, awzınan hesh jalg'an so'z de shıqpadı».
23 Masqaralang'anda hesh kimge masqaralaw menen juwap qaytarmadı. Ol azap shekkende de hesh kimdi qorqıtpadı, al O'zin a'dillik penen hu'kim etiwshi Qudaydın' qolına tapsırdı.
24 Bizlerdin' gu'na ushın o'lip, haq bolıp jasawımız ushın, Ol gu'nalarımızdı atanaq ag'ashta O'z denesine ju'kledi. Onın' jaraqatları arqalı shıpa taptın'ız.
25 Burın adasqan qoylar sıyaqlı edin'iz, endi bolsa, janların'ızdın' Shopanına ha'm Bag'ıwshısına qaytıp keldin'ler.

1 Petr 3
1 -
2 Ha'y hayallar, Masix Qudayg'a boysıng'anday, sizler de ku'yewlerin'izge boysının'lar. Sonda olardın' geybirewleri Qudaydın' so'zine qulaq aspasa da, sizlerdin' Qudaydan qorqıp, pa'k o'mir su'rip atırg'anın'ızdı ko'rip, so'zlerin'iz arqalı emes, al siz, hayallardın' u'lgili o'mirin'iz arqalı qolg'a kirgizilip, iseniwshi boladı.
3 Sulıwlıg'ın'ız tek sırtqı bezeniwlerden: a'sheko'ylengen shashlar, tag'ılg'an altınlar ha'm sa'nli kiyimlerden g'ana ibarat bolmasın.
4 Al sulıwlıg'ın'ız sırlı bolg'an ishki du'nyan'ızdan, yag'nıy jumsaq ha'm tınısh bolg'an jog'almaytug'ın ruwxıy go'zzallıqtan ibarat bolsın. Bul Quday aldında ju'da' qımbatlı.
5 O'tmishte Qudaydan u'mit etken muxaddes hayallar da o'z ku'yewlerine boysınıp, usılay bezengen.
6 Solardın' biri Sara da o'z ku'yewi İbrayımdı «xojayınım» dep atap, og'an boysındı. Eger sizler de jaqsılıq islep, hesh qanday qorqınıshqa berilmesen'iz, Saranın' qızları bolasızlar.
7 Ha'y ku'yewler, sol sıyaqlı sizler de hayalların'ızdı jaqsı tu'sinip jasan'lar. Olardın' na'zik ekenin ha'm ma'n'gilik o'mirdi sizler menen birge miyras etip alatug'ının bilip, olardı hu'rmet etin'ler. Solay etsen'iz, duwa etkenin'izde tosqınlıq bolmaydı.
8 Juwmaqlastırıp aytqanda, ha'mmen'iz bir niyet penen birlesin'ler. Basqalardın' quwanısh ha'm qayg'ısın bo'lisin'ler. Bir-birin'izdi tuwısqanlarsha su'yin'ler. Kayırqom ha'm kishipeyil bolın'lar.
9 Jamanlıqqa jamanlıq, g'arg'ısqa g'arg'ıs penen juwap qaytarman'lar. Kerisinshe, jaqsılıq penen juwap qaytarın'lar. Sebebi Quday sizlerdi bul ushın shaqırg'an.
10 «Kim de kim o'mirdi su'yip, jaqsı ku'nler keliwin qa'lese, tilin jaman so'zden, awzın o'tirik so'z aytıwdan tıysın.
11 Jamanlıqtan qashıp, jaqsılıq islesin. Tınıshlıq izlep, onı ornatıwg'a umtılsın.
12 O'ytkeni Qudaydın' ko'zleri haq adamlarda, Onın' qulag'ı olardın' jalbarınıwların esitedi. Biraq Quday jamanlıq isleytug'ınlarg'a qarsı turadı».
13 Jaqsılıq islewge intalı bolsan'ız, kim sizlerge jamanlıq isleydi?
14 Haq islerin'iz ushın azap shegip atırg'an bolsan'ız, sizler baxıtlısızlar! Adamlardın' qorqıtqanınan qorqpan'lar ha'm qa'weterlenben'ler.
15 Masixtı «İyemiz» dep, kewillerin'izde ayrıqsha qa'sterlen'ler. Sizlerdegi u'mit haqqında sorag'an ha'r bir adamg'a juwap beriwge ha'mme waqıt tayar bolın'lar.
16 Degen menen, bunı mu'la'yimlilik penen, hu'rmet ko'rsetip islen'ler. Masixqa tiyisli bolg'an sizlerdin' jaqsı ju'ris-turısın'ızdı jamanlap mazaq etetug'ınlar uyalıp qalıwı ushın, hu'jdanın'ızdı taza tutın'lar.
17 Jaqsılıq etip azap shegiw Qudaydın' qa'lewi bolsa, bul jamanlıq islep azap shegiwden jaqsıraq.
18 Masixtın' O'zi de haq bola tura, nahaqlar ushın azap shekti. Ol bizlerdi Qudayg'a alıp keliw ushın, gu'nalarımız ushın bir ma'rtebe qurban boldı. Denesi o'ltirilse de, Ol ruwxta tirildi.
19 Ol, ha'tte, qamaqta bolg'an ruwxlarg'a da barıp, O'z jen'isin ja'riyaladı.
20 A'yyemgi waqıtları Nuxtın' zamanında keme sog'ılg'anda, Quday adamlardın' ta'wbe etiwin sabırlılıq penen ku'tse de, olar Og'an boysınbag'an edi. Sol kemege az g'ana adam, yag'nıy segiz adam minip, suwdan qutqarıldı.
21 Bul – İysa Masixtın' qayta tiriliwi arqalı ha'zir sizlerdi qutqaratug'ın suwg'a shomıldırılıwdın' tımsalı. Suwg'a shomıldırılıw deneni kirden tazalaw emes, al Qudaydan pa'k hu'jdan soraw degendi bildiredi.
22 Masix aspang'a ko'terilip, Qudaydın' on' jag'ında otır. Og'an perishteler, aspandag'ı biylewshiler ha'm ku'sh iyeleri boysındı.

1 Petr 4
1 Solay etip, Masix denesi menen azap shekti. Sizler de Masixta bolg'an oylar menen o'zlerin'izdi azap shegiwge tayarlan'lar. Sebebi denesi azap shegip atırg'an adam gu'na islewdi toqtatadı.
2 Bunnan bılay, du'nyadag'ı o'mirin'izdin' qalg'an bo'leginde adamnın' jaman qa'lewleri boyınsha emes, al Qudaydın' erki boyınsha jasan'lar.
3 Sizlerdin' o'tken o'mirin'izde isenbeytug'ın adamlarg'a jag'atug'ın a'detlerdi islep jasag'anın'ız jeter! Sol waqıtları sizler buzıqshılıqqa, jaman qa'lewlerge, ma'sku'nemlikke, ayshı-a'shiretke, na'psiqawlıqqa ha'm jerkenishli butparazlıqqa berilip, o'mir su'rgen edin'ler.
4 Endi bolsa, isenbeytug'ınlar sizlerdin' olar menen birlikte usınday na'psiqumarlıqta qatnaspag'anın'ız sebepli hayran bolıp, sizlerdi mazaq etip atır.
5 Biraq olar bunın' ushın tiriler menen o'lilerdi hu'kim etiwge tayar turg'an Quday aldında juwap beredi.
6 Sol sebepli, o'lilerdin' denesi basqalar qatarı o'lip jazalansa da, ruwxı Quday sıyaqlı jasawı ushın, Xosh Xabar o'lilerge de ja'riyalandı.
7 Ha'mme na'rsenin' aqırı jaqın. Sonlıqtan duwa etiw ushın aqıl menen is tutıp, sergek bolın'lar!
8 En' baslısı, bir-birin'izdi shın ju'rekten su'yin'ler. O'ytkeni su'yispenshilik ko'p gu'nalardı juwadı.
9 Narazılıq bildirmey, bir-birin'izge miymandos bolın'lar.
10 Ha'r birin'iz jaqsı xızmetshi sıpatında Qudaydın' sizlerge miyrimlilik penen bergen ha'r tu'rli ruwxıy sıyların qollana otırıp, bir-birin'izge xızmet etin'ler.
11 Adamlar aldında so'ylegen adam Qudaydın' so'zine say so'ylesin. Basqalarg'a xızmet etetug'ın adam Qudaydın' bergen ku'shi menen xızmet etsin. Usılayınsha, İysa Masix arqalı Quday ha'r bir iste alg'ıslansın. Ullılıq ha'm qu'diret ma'n'gige Masixtiki. Awmiyin.
12 Su'yikli tuwısqanlarım, sizlerdi sınaw ushın keletug'ın awır azaptı tan' qalarlıq na'rse dep, hayran bolman'lar.
13 Kerisinshe, Masixtın' azaplarına sherik bolg'anın'ızg'a quwanın'lar. Solay etip, Masix saltanat penen kelgende, quwanıp shadlanasızlar.
14 Masixtın' atı ushın masqaralanıp atırg'an bolsan'ız, sizler baxıtlısızlar! Sebebi Qudaydın' ullı Ruwxı u'stin'izde boladı.
15 Ja'ne hesh birin'iz adam o'ltiriwshi, urı, jamanlıq islewshi yamasa basqalardın' jumısına aralasıp, kesent beretug'ın bolıp, azap shekpesin.
16 Biraq sizler masixıy bolg'anın'ız ushın azap shegip atırg'an bolsan'ız, uyalman'lar. Al bul at penen atalatug'ının'ız ushın Qudaydı alg'ıslan'lar.
17 O'ytkeni hu'kim shıg'arılatug'ın waqıt jetip keldi. Hu'kim shıg'arıwdı Quday O'z shan'arag'ınan baslaydı. Eger bul Qudaydın' shan'arag'ı bolg'an bizlerden baslansa, Qudaydın' Xosh Xabarına qulaq aspaytug'ınlardın' aqırı qanday boladı?
18 «Eger haq adam zorg'a qutqarılsa, Qudaysız ha'm gu'nakar adamg'a ne boladı?»
19 Sonlıqtan Qudaydın' erkine boysınıp, azap shekkenler jaqsılıq islep, janların isenimli Jaratqang'a tapsırsın.

1 Petr 5
1 Aran'ızdag'ı ja'ma'a't aqsaqallarına olarday ja'ma'a't aqsaqalı bolg'an men, Masixtın' shekken azaplarının' gu'wası ha'm Ol qaytıp kelgende ashıq ko'rinetug'ın saltanatının' sheriklesi sıpatında mınalardı o'tinish etemen:
2 Qudaydın' sizlerge tapsırg'an su'riwin ma'jbu'riy tu'rde emes, al shın kewilden, Qudaydın' erkine say qılıp bag'ın'lar. Bunı aqsha ushın paydaku'nemlik penen emes, al o'z qa'lewin'iz benen islen'ler.
3 O'zlerin'izge tapsırılg'an adamlarg'a u'stemlik etpey, su'riwge u'lgi bolın'lar.
4 Solay etsen'iz, bas Shopan kelgende, ma'n'gi ullılıqtın' tajın alasızlar.
5 Ha'y jaslar, sol sıyaqlı sizler de aqsaqallarg'a boysının'lar. Ha'mmen'iz bir-birin'iz benen kishipeyil qatnasta bolın'lar. Sebebi: «Quday menmenlerge qarsı turadı, Biraq kishipeyillilerge O'z miyrimin beredi».
6 Sonlıqtan o'zlerin'izdi Qudaydın' qu'diretli qolı astında pa's tutın'lar. Sonda belgilengen waqıt kelgende, Ol sizlerdi ma'rtebeli etedi.
7 Barlıq g'am-ta'shiwishlerin'izdi Og'an tapsırın'lar. O'ytkeni Ol sizlerge g'amxorlıq qıladı.
8 Saq ha'm sergek bolın'lar. Dushpanın'ız shaytan kimdi jutsam eken dep, aqırg'an arıslanday bolıp gezip ju'r.
9 İsenimde bekkem bolıp, shaytang'a qarsı turın'lar. Sebebi du'nyanın' basqa jerlerindegi tuwısqanların'ızdın' birdey azap shegip atırg'anınan xabarın'ız bar.
10 Pu'tkil miyrimnin' tiykarı bolg'an Quday sizlerdi İysa Masix arqalı O'zinin' ma'n'gilik saltanatına shaqırdı. Kısqa waqıt azap shekkenin'izden son', Ol sizlerdi O'zi jetilistiredi, bekkemleydi, ku'sh-quwat beredi ha'm tıyanaqlı qıladı.
11 Ku'diret ma'n'gige Onıki bolsın! Awmiyin.
12 Men sizlerge usı qısqasha xatımdı o'zim isenimli tuwısqanım dep esaplaytug'ın Silag'a jazdırıp atırman. Sizlerdi jigerlendirip, bul xatta aytqanlarımnın' Qudaydın' haqıyqıy miyrimi ekeni haqqında gu'walıq beremen. Usı miyrim menen bekkem turın'lar.
13 Sizler menen birge tan'lang'an Babilondag'ı iseniwshiler ja'ma'a'ti ha'm tutıng'an ulım Mark sizlerge sa'lem aytıp atır.
14 Bir-birin'izdi su'yispenshilik penen su'yip, sa'lemlesin'ler. Masixqa tiyisli bolg'an sizlerdin' ha'mmen'izge tınıshlıq yar bolsın!

2 Petr 1
1 İysa Masixtın' qulı ha'm elshisi Simon Petrden, Qudayımız ha'm Kutqarıwshımız İysa Masixtın' haqlıg'ı arqalı bizler alg'an qımbatlı isenimge ten' isenimdi sıyg'a alg'anlarg'a sa'lem!
2 Qudaydı ha'm İyemiz İysanı haqıyqattan bilip barıwın'ız arqalı sizlerge miyrim ha'm tınıshlıq mol-mol etip berilsin!
3 Qudaylıq qu'diretke iye İysa Masix O'zin biliwimiz arqalı jasawımız ha'm Qudaydın' jolı menen ju'riwimiz ushın bizlerge kerekli bolg'an ha'mme na'rseni berdi. Ol bizlerdi O'z ullılıg'ın ha'm iygiligin alıwımız ushın shaqırdı.
4 Quday O'z ullılıg'ı ha'm iygiligi arqalı bizlerge ju'da' u'lken ha'm qımbatlı wa'deler berdi. Solay etip, bul wa'deler sebepli sizler du'nyadag'ı jaman qa'lewlerden qutılıp, qudaylıq ta'biyatqa sherik bolasızlar.
5 Sonlıqtan sizler bar ku'shin'izdi sarp etip, isenimin'izge jaqsılıqtı, jaqsılıqqa bilimdi,
6 bilimge na'psini tıyıwdı, na'psini tıyıwg'a sabırlılıqtı, sabırlılıqqa Qudayg'a bag'ıshlanıwdı,
7 Qudayg'a bag'ıshlanıwg'a tuwısqanlıq su'yispenshilikti, tuwısqanlıq su'yispenshilikke su'yispenshilikti qosıp arttırın'lar.
8 Eger bul jaqsı qa'siyetler sizlerde bar bolıp, artıp atırg'an bolsa, onda İyemiz İysa Masixtı biliwde tabıssız ha'm jemissiz bolmaysız.
9 Bul jaqsı qa'siyetlerge iye bolmag'an adam uzaqtı ko're almaytug'ın soqır adam bolg'anı. Ol burıng'ı gu'nalarınan tazalang'anın umıtqan adam demek.
10 Sonlıqtan ha'y tuwısqanlarım, Qudaydın' sizlerdi shaqırg'anı ha'm tan'lap alg'anı haqıyqat ekenin ko'rsetiw ushın, ele de ku'sh-g'ayrat salın'lar. Usılay islesen'iz, hesh qashan su'rnikpeysiz.
11 Solay etip, İyemiz ha'm Kutqarıwshımız İysa Masixtın' ma'n'gilik Patshalıg'ına kiriw jolı sizlerge ken' ashıladı.
12 Sol sebepten sizler bulardı bilip, o'zin'izdegi haqıyqattı bekkem tutsan'lar da, men usılardı sizlerge ha'mme waqıt esletip turıwg'a tayarman.
13 Bul denede jasag'an waqtımda yadın'ızda bolg'an na'rselerdi esletip turıwdı durıs dep taptım.
14 O'ytkeni İyemiz İysa Masixtın' mag'an bildiriwi boyınsha, bul deneden ayırılatug'ın waqtımnın' jaqın ekenin bilemen.
15 Men bul du'nyadan ketkenimnen son' da bulardı ha'mme waqıt eslep tura alıwın'ız ushın, jan-ta'nim menen tırısaman.
16 Bizler İyemiz İysa Masixtın' qu'diretin ha'm qayta keliwin sizlerge ma'lim etkenimizde, yadtan oylap tabılg'an an'ızlarg'a tiykarlanbadıq. Al Onın' ullılıg'ın o'z ko'zlerimiz benen ko'rgen edik.
17 Sebebi qu'diretli ha'm ullı Qudaydan İysag'a: «Bul – Menin' su'yikli Ulım, Men Og'an ırzaman», – degen saza esitilgende, Ol Quday A'keden dan'q ha'm saltanat aldı.
18 Onın' menen birge muxaddes tawda bolg'anımızda, aspannan kelgen usı sazanı bizler de esittik.
19 Ja'ne bizlerde ele de isenimlirek bolg'an payg'ambarlardın' so'zleri bar. Tan' atıp, tan' juldızı jarqırag'anday, ju'reklerin'iz tolıq tu'sinik alatug'ın ku'nge deyin qaran'g'ı jerde nurın shashqan shırag'a uqsag'an payg'ambarlardın' so'zlerine dıqqat awdarsan'ız, jaqsı qılasızlar.
20 Aldı menen mınanı bilip qoyın'lar: Muxaddes Jazıwda bolg'an hesh bir payg'ambarshılıq so'zin hesh kimge o'z betinshe tu'sindiriwge bolmaydı.
21 O'ytkeni hesh bir payg'ambarshılıq so'zi adamnın' qa'lewi menen aytılg'an emes. Al Muxaddes Ruwx ta'repinen basqarılg'an adamlar Qudaydın' so'zlerin aytqan.

2 Petr 2
1 Biraq, burın İzrail xalqı arasında jalg'an payg'ambarlardın' bolg'anı sıyaqlı, sizlerdin' aran'ızda da jalg'an ustazlar boladı. Olar aran'ızg'a jasırın tu'rde azg'ın ta'liymatlar kirgizip, ha'tte, o'zlerin O'z qanın to'lep satıp alg'an İyesin de ta'n almaydı. Solay etip, bundaylardın' is-ha'reketi olardı tez arada nabıt bolıwg'a alıp keledi.
2 Ko'p adamlar olardın' buzıqlıg'ına eredi. Olar sebepli haqıyqat jolına til tiyedi.
3 Olar na'psiqawlıq penen, o'zleri oylap tapqan jalg'an so'zler aytıp, sizlerden paydalanadı. Olardın' hu'kimi a'welden-aq tayar turg'an bolıp, olar ko'p keshikpey nabıt etiledi.
4 Sebebi Quday gu'na islegen perishtelerdi de ayamag'an. Olardı hu'kim etiletug'ın ku'nge deyin saqlansın dep, tas tu'nek dozaqqa ılaqtırıp, qaran'g'ılıqqa qamap qoyıptı.
5 Quday qudaysızlardın' du'nyasına suw tasqının jibergende, a'yyemgi du'nyanı da ayamadı. Biraq, haqıyqatlıq jarshısı bolg'an Nuxtı ha'm onnan basqa jeti adamdı aman saqlap qaldı.
6 Sodom ha'm Gomora qalaların da hu'kim etip, ku'lge aylandırdı. Bul arqalı keleshekte qudaysızlardın' basına tu'setug'ınlardı mısal etip ko'rsetti.
7 Al ar-namıssız adamlardın' buzıqlıg'ınan azap shekken haq adam Luttı Quday qutqardı.
8 Olardın' arasında jasag'an bul haq adamnın' olardın' nahaq islerin ko'rip ha'm esitip turıp, pa'k kewli ku'n sayın qıynalatug'ın edi.
9 Solay etip, Quday O'z jolı menen ju'retug'ın adamlardı qıyınshılıqlardan qalay qutqarıwdı ha'm nahaq adamlardı hu'kim shıg'arılatug'ın qıyamet-qayım ku'nine deyin qalay saqlap, jazalawdı biledi.
10 A'sirese o'zinin' gu'nakar ta'biyatının' buzıq qa'lewlerine berilip, Qudaydın' biyligin mensinbeytug'ın nahaq adamlardın' ta'g'diri usılay boladı. Sol sıyaqlı, uyatsız ha'm o'jet adamlar bolg'an jalg'an ustazlar ullılıqqa iye bolg'anlarg'a til tiygiziwden qorqpaydı.
11 Perishtelerdin' ku'sh ha'm qu'direti jalg'an ustazlardan anag'urlım ullıraq bolsa da, perishteler Quday aldında olardı masqaralap ayıplamaydı.
12 Biraq bul jalg'an ustazlar o'zleri tu'sinbeytug'ın zatlarg'a til tiygizedi. Uslap alınıp nabıt qılınıw ushın tuwılg'an sanasız ha'm ta'biyg'ıy sezim boyınsha jasaytug'ın haywanlarday bolg'an olar sol haywanlar sıyaqlı nabıt boladı.
13 Olar islegen jaman islerine ılayıq jaza aladı. Bular ku'ndiz ayshı-a'shiretke beriliwdi o'mirdin' mazmunı dep biledi. Sizlerdin' ju'zin'izdi qara qılıp, daq tu'siretug'ın bul adamlar sizler menen birge zıyapatta otırg'anda, o'z o'tiriginen ra'ha'tlenedi.
14 Olardın' ko'zleri buzıqshılıqqa tolg'an bolıp, olar u'zliksiz gu'na isleydi. İsenimi ha'lsiz adamlardı joldan azg'ıratug'ın bul adamlar – na'psiqaw ha'm g'arg'ıs urg'an adamlar.
15 Tuwrı joldı taslap adasqan olar nahaq jol menen payda ko'riwdi jaqsı ko'rgen Bosor ulı Balaamnın' jolın tuttı.
16 Biraq ol islegen gu'nası ushın a'shkara etilgen edi: tilsiz eshek tilge kirdi, ol adamday bolıp so'ylep, payg'ambardın' aqılsız isine tosqınlıq jasag'an edi.
17 Bul adamlar suwsız bulaqlar, dawıl aydag'an duman. Olar ushın tas tu'nek qaran'g'ılıq tayar tur.
18 O'ytkeni olar nadurıs jol menen ju'retug'ın adamlardan jan'a g'ana qutılg'anlardı bos ha'm lap so'zler menen aldap, gu'nakar ta'biyattın' buzıq qa'lewlerine baslaydı.
19 O'zleri azg'ınlıqtın' qulı bola tura, olarg'a azatlıqtı wa'de etedi. Sebebi adam neden jen'ilse, sonın' qulı boladı-g'o.
20 Adamlar İyemiz ha'm Kutqarıwshımız İysa Masixtı bilip, du'nyanın' napa'kliklerinen qutılg'annan son', ja'ne sol na'rselerdin' duzag'ına tu'sip, olardan jen'ilse, onda keyingi awhalı burıng'ıdan da beter boladı.
21 O'ytkeni haqıyqatlıq jolın bilgennen son', berilgen muxaddes buyrıqtan ju'z burg'annan go're, bul joldı hesh bilmegen olar ushın jaqsıraq bolar edi.
22 Olardın' o'mirinde ushırasatug'ın bunday awhalg'a mına naqıl so'zler tuwrı keledi: «İyt o'z qusıg'ına qaytadı, Shoshqa juwındırılg'annan son', Barıp batpaqqa awnaydı».

2 Petr 3
1 -
2 Su'yikli tuwısqanlarım, bul menin' sizlerge jazıp atırg'an ekinshi xatım. Men eki xatımda da muxaddes payg'ambarlardın' aldın ala aytqan so'zleri ha'm Kutqarıwshı İyemizdin' elshileri arqalı bergen buyrıg'ın eske tu'siriwin'iz ushın sizlerde pa'k oy-pikirlerdi oyatıwg'a ha'reket ettim.
3 En' aldı menen mınanı bilip qoyın'lar: du'nyanın' aqırg'ı ku'nlerinde o'z jaman qa'lewlerine eretug'ın mazaq etiwshiler payda boladı. Olar sizlerdi mazaq qılıp:
4 «İyen'izdin' qaytıp kelemen degen wa'desi qa'ne? Ata-babalarımız du'nyadan o'tkennen beri, ha'mme na'rse qalay jaratılg'an bolsa, ele solay turıptı-g'o», – deydi.
5 Sebebi olar Qudaydın' so'zi menen aspannın' ju'da' a'yyemgi waqıtlarda bar bolg'anın ha'm jerdin' suw arqalı suwdan jaratılg'anın jortag'a bilmegendey boladı.
6 Sol eski du'nya da usı suw tasqınınan nabıt bolg'an edi.
7 Al ha'zirgi aspan ha'm jer bolsa, otta janıw ushın Qudaydın' sol so'zi menen saqlanıp, qudaysız adamlardın' hu'kim etilip nabıt bolatug'ın ku'nine shekem qorg'alıp turıptı.
8 Su'yikli tuwısqanlarım, biraq tek mınanı esten shıg'arman'lar: İyemizdin' na'zerinde bir ku'n mın' jılday, mın' jıl bir ku'ndey.
9 Ayırımlar keshikti dep esaplag'anday, İyemiz wa'desin orınlawdı keshiktirip atırg'an joq. Kerisinshe, Ol hesh kimnin' nabıt bolıwın qa'lemey, ha'r bir adam ta'wbe etsin dep, sizler ushın sabırlılıq penen ku'tip turıptı.
10 Degen menen, İyemizdin' qaytıp keletug'ın ku'ni urı sıyaqlı ku'tilmegende keledi. Sol ku'ni aspan ullı gu'rsildi menen joq boladı, aspan deneleri janıp ketedi, jer ha'm jer betindegi ha'r bir na'rse janıp ku'lge aylanadı.
11 Ha'mme na'rse usı ta'rizde joq bolıp ketetug'ın bolsa, sizler qanday adamlar bolıwın'ız za'ru'r? Sizler muxaddes bolıp jasap, Qudaydın' jolı menen ju'riwin'iz kerek.
12 Qudaydın' ku'ninin' keliwin sag'ına ku'tip, onın' keliwin tezletiwin'iz lazım. O'ytkeni sol ku'ni aspan janıp joq boladı, aspan deneleri de ku'shli ıssıdan erip ketedi.
13 Biraq bizler Qudaydın' wa'desi boyınsha haqlıq ornag'an jan'a aspan menen jan'a jerdi ku'temiz.
14 Sonlıqtan, ha'y su'yikli tuwısqanlarım, usılardı ku'tip ju'rgen ekensiz, Qudaydın' aldında kemshiliksiz ha'm minsiz bolıwg'a bar ku'shin'iz benen ha'reket etip, tınısh jasan'lar.
15 Su'yikli tuwısqanımız Paveldin' de o'zine berilgen danalıg'ı menen sizlerge jazg'anınday, İyemizdin' sabırlılıg'ın qutqarılıw pursatı dep esaplan'lar.
16 Pavel barlıq xatlarında usı haqqında so'z etedi. Onın' xatlarında tu'siniwge qıyın bolg'an bazı bir jerler bar. Nadan ha'm tıyanaqsız adamlar basqa Muxaddes Jazıwlardı burmalag'anı sıyaqlı, bulardı da burmalaydı. Usı is-ha'reketleri olardı nabıt bolıwg'a alıp keledi.
17 Solay etip, ha'y su'yikli tuwısqanlarım, bulardı aldın ala bilip qoyın'lar, ar-namıssız adamlarg'a erip, o'zlerin'izdin' bekkem negizin'izdi joytıp qoymawın'ız ushın saq bolın'lar.
18 İyemiz ha'm Kutqarıwshımız İysa Masixtın' miyrimine bo'lenip, Onı biliwde o'sip barın'lar. Ha'zir ha'm ma'n'gige Og'an dan'q bolsın! Awmiyin.

1 Yuxan 1
1 En' bastan bar bolg'an o'mir So'zi haqqında: Onı esitkenimizdi, o'z ko'zlerimiz benen ko'rgenimizdi ha'm anıqlap ko'rip, Og'an qollarımızdı tiygizgenimizdi sizlerge ja'riyalap atırmız.
2 O'mir ashıq ko'rindi, bizler Onı ko'rdik ha'm Ol tuwralı gu'walıq berip atırmız. A'ke menen birge bolıp, bizlerge ko'ringen ma'n'gilik O'mirdi sizlerge ja'riyalap atırmız.
3 Sizler de bizler menen qarım-qatnasta bolıwın'ız ushın, ko'rgenimizdi ha'm esitkenimizdi sizlerge ja'riyalap atırmız. Bizlerdin' qarım-qatnasımız bolsa, A'ke ha'm Onın' Ulı İysa Masix penen boladı.
4 Bulardı sizlerge quwanıshımız tolı bolıwı ushın jazıp atırmız.
5 İysa Masixtan esitip, sizlerge ja'riyalap atırg'an xabarımız bul: Quday – nur, Onda hesh qanday qaran'g'ılıq joq.
6 Eger Onın' menen qarım-qatnastamız dep, qaran'g'ılıqta ju'rgen bolsaq, jalg'an so'ylep, haqıyqat boyınsha jasamag'an bolamız.
7 Biraq Qudaydın' O'zi nurda bolg'anı sıyaqlı, bizler de nurda ju'rsek, bir-birimiz benen qarım-qatnasta bolamız ha'm Onın' Ulı İysanın' qanı bizlerdi ha'r qanday gu'nadan tazalaydı.
8 Gu'namız joq desek, o'z-o'zimizdi aldag'an bolamız ha'm bizlerde haqıyqatlıq bolmaydı.
9 Eger gu'nalarımızdı moyınlasaq, sadıq ha'm haq Quday gu'nalarımızdı keshirip, bizlerdi ha'r qanday jamanlıqtan tazalaydı.
10 Eger gu'na islemedik desek, Qudaydı o'tirikshi qılıp qoyamız ha'm bizlerde Onın' so'zi bolmaydı.

1 Yuxan 2
1 Ha'y, balalarım! Men bulardı sizlerge gu'na islemewin'iz ushın jazıp atırman. Biraq eger birimiz gu'na islep qoysaq, A'kenin' aldında Jaqlawshımız, haq bolg'an İysa Masix bar.
2 Ol bizlerdin' gu'nalarımızdın' keshiriliwi ushın qurban boldı. Ol tek bizlerdin' emes, al pu'tkil du'nyanın' gu'naları ushın bag'ıshlang'an qurbanlıq boldı.
3 Eger Qudaydın' buyrıqların orınlasaq, Onı biletug'ınımızdı usı arqalı bilip alamız.
4 «Onı bilemen» dep, Onın' buyrıqların orınlamag'an adam o'tirikshi, onda haqıyqatlıq joq.
5 Biraq Qudayg'a degen su'yispenshilik Onın' so'zin orınlag'an adamda haqıyqattan ka'mal tabadı. Quday menen birge ekenimizdi usı arqalı bilip alamız.
6 «Quday menen birgemen» degen adam İysa sıyaqlı jasawı sha'rt.
7 Ha'y, su'yikli tuwısqanlarım, sizlerge jan'a buyrıqtı emes, a'zelden o'zlerin'iz qabıl etken eski buyrıqtı jazıp atırman. Bul eski buyrıq – sizler esitken Qudaydın' so'zi.
8 Biraq sizlerge ja'ne jan'a buyrıq ta jazıp atırman. Bunın' haqıyqat ekeni Masix ha'm sizler arqalı ko'rinip atır. Sebebi qaran'g'ılıq o'tip baratır, al haqıyqıy nur a'lle qashan jarqırap tur.
9 «Nurdaman» dep, tuwısqanın jek ko'retug'ın adam ele qaran'g'ılıqta boladı.
10 Tuwısqanın su'ygen adam nurda jasaydı ha'm onda su'rnigiwge sebep bolmaydı.
11 Biraq, tuwısqanın jek ko'riwshi qaran'g'ılıqta boladı. Ol qaran'g'ılıqta ju'rip, qayaqqa baratırg'anın bilmeydi. O'ytkeni qaran'g'ılıq onın' ko'zlerin soqır etken.
12 Balalarım, sizlerge jazıp atırman. Sebebi İysanın' atı arqalı gu'naların'ız keshirildi.
13 A'keler, sizlerge jazıp atırman. O'ytkeni sizler en' bastan bar Bolg'andı bilesizler. Jaslar, sizlerge jazıp atırman. Sebebi sizler shaytandı jen'din'iz. Balalarım, sizlerge jazdım. O'ytkeni sizler A'keni bilesizler.
14 A'keler, sizlerge jazdım. Sebebi sizler en' bastan bar Bolg'andı bilesizler. Jaslar, sizlerge jazdım. O'ytkeni sizler ku'shlisiz ha'm sizlerde Qudaydın' so'zi bolıp, sizler shaytannın' u'stinen jen'iske eristin'iz.
15 Du'nyanı ha'm du'nyadag'ı na'rselerdi su'ymen'ler. Kim de kim du'nyanı su'yse, onda A'kege degen su'yispenshilik joq.
16 Sebebi du'nyada bolg'an ha'r bir na'rse: denenin' qa'lewleri, ko'zdin' qa'lewleri ha'm o'mirdegi menmenlik A'keden emes, du'nyadan.
17 Du'nya ha'm onın' qa'lewleri o'tip ketedi, biraq Qudaydın' erkin orınlag'an adam ma'n'gi jasaydı.
18 Balalarım, bul son'g'ı waqıt. Masixqa qarsı turıwshının' keletug'ının esitkenin'izdey, a'lle qashan ko'p Masixqa qarsı turıwshılar payda boldı. Son'g'ı waqıt bolg'anın usınnan bilemiz.
19 Olar aramızdan shıqtı, biraq bizlerge tiyisli emes edi. Eger bizlerge tiyisli bolg'anda, bizler menen birge qalar edi. Olardın' ketkeni arqalı olardın' hesh birinin' bizlerge tiyisli emes ekeni ma'lim boldı.
20 Al sizler muxaddes bolg'an Masixtan Muxaddes Ruwxtı alg'anlıqtan, ha'mmen'iz haqıyqattı bilesizler.
21 Men sizlerge haqıyqattı bilmegenin'iz ushın emes, al haqıyqattı ha'm hesh qanday jalg'annın' haqıyqattan emes ekenin bilgenin'iz sebepli jazıp atırman.
22 İysanın' Masix ekenin ta'n almag'an adam o'tirikshi bolmasa, onda kim o'tirikshi? A'keni ha'm Uldı ta'n almag'an adam – Masixqa qarsı turıwshı.
23 Uldı ta'n almag'an adamda A'ke de joq. Al Uldı ta'n alg'an adamda A'ke de bar.
24 A'wel bastan esitken so'zin'izdi o'zlerin'izde saqlan'lar. Eger a'wel bastan esitken so'zin'iz sizlerde bolsa, sizler de Ul ha'm A'ke menen birge bolasızlar.
25 Masixtın' O'zi bizlerge wa'de etken ma'n'gilik o'mir – usı.
26 Bulardı sizlerdi azg'ırmaqshı bolıp atırg'anlar haqqında jazıp atırman.
27 Biraq sizler Masixtın' Muxaddes Ruwxına iyesiz. Sizlerde Muxaddes Ruwx bolg'anlıqtan, sizlerge hesh kimnin' u'yretiwinin' ha'jeti joq. Masixtın' Muxaddes Ruwxı sizlerge ha'mmesin u'yretedi. Onın' ta'limi haqıyqıy, jalg'an emes. Onın' sizlerge u'yretkeni sıyaqlı, Masix penen jasan'lar.
28 Awa, balalarım, endi Masix penen qarım-qatnasta bolıp, Ol kelgende, Onın' aldında uyatqa qalmawımız ushın ma'rt bolamız.
29 Qudaydın' haq ekenin bilsen'iz, haq is qılg'an ha'r bir adamnın' da Onnan tuwılg'anın bilin'.

1 Yuxan 3
1 Karan'lar, Qudaydın' balaları dep atalıwımız ushın, A'ke bizlerdi qanday ullı su'yispenshilik penen su'ydi! Haqıyqattan da, bizler Qudaydın' balalarımız. Du'nya A'keni bilmegenlikten, bizlerdi de bilmey atır.
2 Ha'y, su'yikli tuwısqanlarım, bizler endi Qudaydın' balalarımız. Biraq qanday bolatug'ınımız ele bizlerge ko'rsetilmedi. Masix kelgende, Ol sıyaqlı bolatug'ınımızdı bilemiz. O'ytkeni Onın' qanday ekenin ko'remiz.
3 Masixtan usılay u'mit etken ha'r bir adam Ol pa'k bolg'anı sıyaqlı, o'zin pa'kleydi.
4 Gu'na islegen ha'r bir adam nızamsızlıq islegen boladı. Sebebi gu'nanın' o'zi – nızamsızlıq.
5 Al Masixtın' gu'nalarımızdı alıp taslaw ushın kelgenin bilesizler. Onın' O'zinde gu'na joq.
6 Onın' menen jasaytug'ın adam gu'na islemeydi. Gu'na islewdi dawam etip atırg'an adam Onı ko'rmegen de, bilmegen de.
7 Perzentlerim! Hesh kimge o'zlerin'izdi aldatpan'lar. Masixtın' haq bolg'anı sıyaqlı, haq is islegen adam da haq.
8 Gu'na isley beretug'ın adam shaytannan. O'ytkeni shaytan bastan baslap gu'na islep kiyatır. Sonlıqtan Qudaydın' Ulı shaytannın' islerin joq qılıw ushın keldi.
9 Qudaydan tuwılg'an ha'r bir adam gu'na islemeydi, sebebi Qudaydın' tuqımı onda boladı. Ol Qudaydan tuwılg'anlıqtan, gu'na islewdi dawam ete almaydı.
10 Qudaydın' balaları menen shaytannın' balaların mınadan ayırıwg'a boladı: haq is islemegen ha'm tuwısqanın su'ymegen adam Qudaydan emes.
11 Sizler a'zelden esitken xabar bul: bir-birimizdi su'yeyik!
12 Shaytang'a tiyisli bolıp, o'z tuwısqanın o'ltirgen Kaing'a uqsamayıq. Ol ne ushın tuwısqanın o'ltirdi? O'ytkeni o'zinin' isleri jawız, al tuwısqanının' isleri haq edi.
13 Ha'y, tuwısqanlarım, du'nya sizlerdi jek ko'rip atırg'an bolsa, hayran qalman'lar.
14 Bizler o'zlerimizdin' o'limnen o'mirge o'tkenimizdi bilemiz, sebebi tuwısqanlarımızdı su'yemiz. Kim de kim tuwısqanın su'ymese, ol o'li bolıp qala beredi.
15 Tuwısqanın jek ko'rgen ha'r bir adam – adam o'ltiriwshi. Hesh bir adam o'ltiriwshinin' ma'n'gilik o'mirge iye emes ekenin bilesizler.
16 Su'yispenshiliktin' ne ekenin Masixtın' bizler ushın O'z janın bergeninen bilemiz. Sonlıqtan bizler de tuwısqanlarımız ushın o'z janımızdı beriwimiz sha'rt.
17 Kim de kim du'nya-malg'a bay bola tura, tuwısqanının' joqshılıqta jasap atırg'anın ko'rse de tas bawırlıq etse, qalayınsha onday adamda Qudaydın' su'yispenshiligi boladı?
18 Perzentlerim, tek so'z yamasa til menen emes, al is ha'm haqıyqatlıq penen su'yeyik.
19 -
20 Haqıyqatqa tiyisli ekenimizdi usı arqalı bilemiz. Eger kewlimiz bizlerdi ayıplap atırg'an bolsa da, Quday aldında kewlimiz tınısh boladı. O'ytkeni Quday kewlimizden ullı ha'm Ol ha'mme na'rseni biledi.
21 Ha'y, su'yikli tuwısqanlarım, eger kewlimiz bizlerdi ayıplamasa, onda Qudaydın' aldında batır bolamız
22 ha'm Onnan ne sorasaq ta alamız. Sebebi bizler Onın' buyrıqların orınlap, Og'an unaytug'ın na'rselerdi islep atırmız.
23 Onın' buyrıg'ı bul: Ulı İysa Masixtın' atına isenip, Onın' bizlerge buyırg'anınday, bir-birimizdi su'yiwimiz tiyis.
24 Qudaydın' buyrıqların orınlag'an adam Qudayda, Quday da onda boladı. Onın' bizlerde ekenin Onın' bizlerge bergen Muxaddes Ruwxı arqalı bilemiz.

1 Yuxan 4
1 Ha'y, su'yikli tuwısqanlarım, ha'r qanday ruwxqa isenben'ler. Biraq ruwxlardın' Qudaydan bolg'anın yamasa bolmag'anın biliw ushın, olardı sınap ko'rin'ler. O'ytkeni du'nyada ko'p jalg'an payg'ambarlar payda boldı.
2 Qudaydın' Ruwxın mınadan bilesizler: İysa Masixtın' adam denesinde kelgenin ta'n alg'an ha'r qanday ruwx Qudaydan.
3 İysanı ta'n almag'an ha'r bir ruwx Qudaydan emes. Bul – Masixqa qarsı turıwshının' ruwxı. Sizler onın' keletug'ının esitken edin'ler. Mine, ol a'lle qashan du'nyada.
4 Ha'y, perzentlerim, sizler Qudaydansızlar ha'm jalg'an payg'ambarlardı jen'din'ler. Sebebi sizlerdegi Muxaddes Ruwx du'nyadag'ı ruwxtan ullı.
5 Jalg'an payg'ambarlar du'nyadan. Sol sebepli, olar du'nyag'a tiyisli so'zlerdi so'yleydi ha'm du'nya olardı tın'laydı.
6 Al bizler Qudaydanbız. Kim de kim Qudaydı bilse, bizlerdi tın'laydı. Al kim de kim Qudaydan bolmasa, bizlerdi tın'lamaydı. Haqıyqat Ruwxı menen jalg'an ruwxtı usınnan bilemiz.
7 Ha'y, su'yikli tuwısqanlarım, bir-birimizdi su'yeyik! O'ytkeni su'yispenshilik Qudaydan. Ha'r bir su'yiwshi adam Qudaydan tuwılg'an ha'm Qudaydı biledi.
8 Su'ymeytug'ın adam Qudaydı bilmeydi. Sebebi Quday – su'yispenshilik.
9 Quday bizlerge degen su'yispenshiligin bılay ko'rsetti: Quday O'zinin' jalg'ız Ulın du'nyag'a jiberip, bizlerge Ol arqalı o'mir berdi.
10 Mine, su'yispenshilik – usı: bizler Qudaydı emes, al Quday bizlerdi su'yip, O'z Ulın bizlerdin' gu'nalarımızdın' keshiriliwi ushın qurbanlıq qılıp jiberdi.
11 Ha'y, su'yikli tuwısqanlarım! Quday bizlerdi usılay su'ygen bolsa, bizler de bir-birimizdi su'yiwge parızlımız.
12 Hesh kim hesh qashan Qudaydı ko'rgen emes. Biraq eger bir-birimizdi su'ysek, Quday bizlerde boladı ha'm Onın' su'yispenshiligi bizlerde ka'mal tabadı.
13 Bizlerdin' Onda, Onın' bizlerde ekenin, Onın' bizlerge bergen Ruwxı arqalı bilemiz.
14 A'ke O'z Ulın du'nyanın' Kutqarıwshısı qılıp jibergenin bizler ko'rdik ha'm bul tuwralı gu'walıq beremiz.
15 Kim de kim İysanı Qudaydın' Ulı dep ta'n alsa, Quday onda, ol da Qudayda boladı.
16 Bizler Qudaydın' bizlerge degen su'yispenshiligin bilemiz ha'm og'an isenemiz. Quday – su'yispenshilik. Kim de kim su'yispenshilik penen jasasa, ol Qudayda, Quday da onda boladı.
17 Solay etip, hu'kim shıg'arılatug'ın qıyamet-qayım ku'ninde ma'rt bolıwımız ushın, Qudaydın' su'yispenshiligi bizlerde ka'mal tabadı. O'ytkeni bizler bul du'nyada Masix sıyaqlı bolamız.
18 Su'yispenshilikte qorqıw joq. Kerisinshe, minsiz su'yispenshilik qorqıwdı quwıp shıg'aradı. Sebebi qorqıw jaza menen baylanıslı boladı. Korqatug'ın adam su'yispenshilikte minsizlikke erispegen.
19 Bizler bir-birimizdi su'yemiz, o'ytkeni da'slep Quday bizlerdi su'ydi.
20 Eger kim de kim: «Qudaydı su'yemen» dep, tuwısqanın jek ko'rse, ol o'tirikshi. Sebebi ko'zge ko'rinetug'ın tuwısqanın su'ymegen adam ko'zge ko'rinbeytug'ın Qudaydı qalay su'ye aladı?
21 «Qudaydı su'yetug'ın adam o'z tuwısqanın da su'yiwi tiyis», – degen buyrıqtı bizler Masixtan alg'anbız.

1 Yuxan 5
1 İysanın' Masix ekenine isenetug'ın ha'r bir adam Qudaydan tuwılg'an. A'keni su'ygen ha'r bir adam Onın' balaların da su'yedi.
2 Qudaydı su'yip, Onın' buyrıqların orınlag'anımızdan Qudaydın' balaların su'yetug'ınımızdı bilemiz.
3 O'ytkeni Qudaydın' buyrıqların orınlag'anımız Onı su'yetug'ınımızdı an'latadı. Onın' buyrıqları awır emes.
4 Sebebi Qudaydan tuwılg'an ha'r bir adam du'nyanı jen'edi. Du'nya u'stinen jen'iske erisken bizlerdin' isenimimiz boladı.
5 İysanın' Qudaydın' Ulı ekenine isenetug'ın adamnan basqa, kim du'nyanı jen'e aladı?
6 Bul – suw ha'm qan menen kelgen İysa Masix. Ol tek suw menen emes, al suw ha'm qan menen keldi. Ja'ne de, gu'walıq beriwshi Muxaddes Ruwx. O'ytkeni Muxaddes Ruwx – haqıyqat.
7 Gu'walıq beretug'ınlar u'shew:
8 Muxaddes Ruwx, suw ha'm qan. Bulardın' u'shewinin' gu'walıg'ı bir.
9 Bizler adamnın' gu'walıg'ın qabıl etemiz, al Qudaydın' gu'walıg'ı onnan da ullı. Sebebi bul – Qudaydın' O'z Ulı tuwralı bergen gu'walıg'ı.
10 Qudaydın' Ulına isenetug'ın adamnın' o'zinde usı gu'walıq bar. Al Qudayg'a isenbeytug'ın adam Qudaydı o'tirikshi qılg'an boladı. O'ytkeni Qudaydın' O'z Ulı tuwralı bergen gu'walıg'ına isenbeydi.
11 Sol gu'walıq mınaw: Quday bizlerge ma'n'gilik o'mir berdi ha'm bul o'mir Onın' Ulında.
12 Qudaydın' Ulına iye bolg'an adam o'mirge iye boladı, Qudaydın' Ulına iye bolmag'an adam o'mirge iye emes.
13 Men bulardı Qudaydın' Ulına isengen sizlerge ma'n'gilik o'mirge iye ekenin'izdi biliwin'iz ushın jazıp atırman.
14 Bizlerde Og'an degen mınaday batıllıq bar: Qudaydın' erkine say ne sorasaq ta, Ol bizlerdi esitedi.
15 Eger ne sorasaq ta, Onın' esitetug'ının biletug'ın bolsaq, Onnan sorag'anlarımızdı alatug'ınımızdı da bilemiz.
16 Eger kim de kim tuwısqanının' o'limge aparmaytug'ın gu'na islegenin ko'rse, duwa etsin. Quday og'an o'mir beredi. Bunı o'limge aparmaytug'ın gu'na islegenler haqqında aytıp atırman. O'limge aparatug'ın gu'na da bar. Bul ushın duwa etsin, dep atırg'anım joq.
17 Ha'r qanday jamanlıq – gu'na, biraq o'limge aparmaytug'ın gu'na da bar.
18 Qudaydan tuwılg'an adam gu'na islewdi dawam etpeytug'ının bilemiz. Sebebi onı Qudaydın' Ulı saqlaydı ha'm shaytan og'an qol tiygize almaydı.
19 O'zlerimizdin' Qudayg'a tiyisli ekenimizdi ha'm pu'tkil du'nya shaytannın' qol astında ekenin bilemiz.
20 Ja'ne de, Qudaydın' Ulı kelip, haqıyqıy Qudaydı biliwimiz ushın aqıl-oy bergenin de bilemiz. Bizler haqıyqıy Qudayda, yag'nıy Onın' Ulı İysa Masixtamız. Ol – haqıyqıy Quday ha'm ma'n'gilik o'mir.
21 Perzentlerim, o'zlerin'izdi butlardan saqlan'lar!

2 Yuxan 1
1 Men, Yuxan aqsaqaldan, Quday ta'repinen tan'lang'an xanımg'a ha'm onın' balalarına sa'lem! Men sizlerdi shın ju'rekten su'yemen. Tek men emes, al haqıyqattı bilgenlerdin' ha'mmesi de sizlerdi su'yedi.
2 Sebebi bizlerde haqıyqat bar ha'm ol bizler menen ma'n'gi birge boladı.
3 A'kemiz Qudaydan ha'm A'kenin' Ulı İysa Masixtan kelgen miyrim, rehim ha'm tınıshlıq, bizlerde haqıyqatlıq ha'm su'yispenshilik arqalı birge bolsın.
4 Senin' balaların'nın' arasındag'ı geybirewlerinin' A'kemizden alg'an buyrıq boyınsha haqıyqat jolı menen ju'rgenin bilip, qattı quwandım.
5 Endi sennen o'tinemen, qımbatlı xanım, ha'mmemiz bir-birimizdi su'yeyik. Men sag'an jan'a buyrıqtı emes, bizler a'wel bastan qabıl etken buyrıqtı jazıp atırman.
6 Su'yispenshilik – bul Qudaydın' buyrıqları boyınsha jasaw. A'wel bastan esitkenin'iz sıyaqlı, Onın' buyrıg'ı – su'yispenshilik penen jasawdan ibarat.
7 Du'nya ju'zinde İysa Masixtın' adam denesinde kelgenin ta'n almaytug'ın ko'plegen aldawshılar payda boldı. Bunday adam – aldawshı ha'm Masixqa qarsı turıwshı.
8 Miynetimizdin' jemisin joytpay, ılayıqlı sıylıq alıwın'ız ushın o'zlerin'izge saq bolın'lar.
9 Masixtın' ta'liymatı menen jasamay, shekten shıg'ıp ketken adamda Quday joq. Onın' ta'liymatı menen jasaytug'ın adamda ha'm A'ke, ha'm Ul bar.
10 Eger kim de kim sizlerge kelip, bul ta'liymattı a'kelmese, onı u'ylerin'izge qabıl alman'lar, og'an sa'lem de bermen'ler.
11 O'ytkeni og'an sa'lem bergen adam onın' jaman islerine sherik bolg'an boladı.
12 Sizlerge jazatug'ın ko'p na'rselerim bar, biraq olardı qag'az betine sıya menen jazıwdı qa'lemeymen. Kuwanıshımız tolı bolıwı ushın janın'ızg'a kelip, ju'zbe-ju'z so'ylesemen degen u'mittemen.
13 Quday tan'lag'an sin'lin'nin' balaları sag'an sa'lem aytıp atır.

3 Yuxan 1
1 Men, Yuxan aqsaqaldan, shın ju'regimnen su'yetug'ın su'yikli tuwısqanım Gayusqa sa'lem!
2 Su'yikli tuwısqanım! Ruwxıy o'mirin' saw bolg'anday, ha'mme na'rsede tabısqa erisip, denin' saw bolıwı ushın duwa etip atırman.
3 Ayırım tuwısqanlarımız kelip, senin' haqıyqatqa sadıq ekenin' ha'm haqıyqat jolı menen ju'rgenin' haqqında gu'walıq bergende qattı quwandım.
4 Menin' ushın balalarımnın' haqıyqat jolı menen ju'rgenin esitiwden artıq quwanısh joq.
5 Su'yikli tuwısqanım! Biytanıs bolıwına qaramay, sen tuwısqanlarımızg'a shın ju'rekten ja'rdem berip atırsan'.
6 Olar iseniwshiler ja'ma'a'ti aldında senin' su'yispenshiligin' haqqında gu'walıq berdi. Olardı Qudayg'a mina'sip tu'rde jolg'a atlandırıp jibersen', jaqsı is qılg'an bolar edin'.
7 Sebebi olar isenbeytug'ın adamlardan hesh qanday ja'rdem qabıl etpey, İysanın' atı ushın jolg'a shıqqan edi.
8 Sonlıqtan haqıyqatqa sherik bolıwımız ushın bunday adamlardı qollap-quwatlawımız kerek.
9 Men iseniwshiler ja'ma'a'tine bazı na'rselerdi jazg'an edim, biraq olardın' arasında birinshi bolıwdı jaqsı ko'retug'ın Diotref bizlerdi qabıl etpey atır.
10 Sonlıqtan eger barsam, onın' islerin a'shkara etemen. Ol bizlerdi jaman so'zler menen nadurıs ayıplap ju'r. Bular jetpegendey, ol tuwısqanlardı da qabıl etpey atır, ha'tte, qabıl qılmaqshı bolg'anlarg'a tosqınlıq jasap, olardı ja'ma'a'tten quwıp atır.
11 Su'yikli tuwısqanım, jaman emes, jaqsı o'rnek al. Jaqsılıq isleytug'ın adam Qudaydan. Jamanlıq isleytug'ın adam Qudaydı ko'rgen emes.
12 Dimitriy haqqında ha'mme adam, haqıyqattın' o'zi de jaqsı gu'walıq berip atır. Bizler de jaqsı gu'walıq berip atırmız. Gu'walıg'ımızdın' durıs ekenin sen bilesen'.
13 Sag'an jazajaq ko'p na'rselerim bar edi, biraq sıya ha'm qa'lem menen jazıwdı qa'lemeymen.
14 Seni tez arada ko'riw u'mitindemen, sonda ju'zbe-ju'z so'ylesemiz.
15 Aman bol! Doslar sag'an sa'lem aytıp atır. Sen de sol jerdegi doslarg'a atpa-at sa'lem aytıp qoy.

Yahuda 1
1 Men, İysa Masixtın' qulı ha'm Yaqıptın' tuwısqanı Yahudadan, A'kemiz Quday ta'repinen shaqırılg'anlarg'a sa'lem! A'kemiz Quday sizlerdi su'yedi ha'm İysa Masixtın' O'zi sizlerdi saqlap kelmekte.
2 Sizlerge miyrim-sha'pa'a't, tınıshlıq ha'm su'yispenshilik mol-mol etip berilsin!
3 Su'yikli tuwısqanlarım! Bizlerge ortaq bolg'an qutqarılıwımız haqqında jazıwdı ju'da' qa'legen edim. Endi iseniwshilerge birotalag'a berilgen İysag'a degen isenim ushın gu'resin' dep, sizlerge na'siyat etip jazıwg'a ma'jbu'r boldım.
4 Sebebi aran'ızg'a ayırım qudaysız adamlar jasırın kirip alg'an. Olar Qudaydı miyrimli dep, Onın' miyriminen buzıqshılıq qılıw ushın paydalanadı, jalg'ız Hu'kimdarımız ha'm İyemiz bolg'an İysa Masixtı ta'n almaydı. Ondaylardın' jazası a'zelden-aq jazılıp qoyılg'an.
5 Bulardın' ha'mmesinen xabarın'ız bolsa da, men sizlerge esletip qoymaqshıman: Quday O'z xalqın Mısır elindegi qulshılıqtan qutqardı, biraq son'ınan isenbeytug'ınlardı nabıt etti.
6 Sonday-aq, o'z ma'rtebe-biyligine qanaat etpey, ma'kanın taslap ketken perishtelerdi de Quday ullı jaza ku'ninde hu'kim etiw ushın ma'n'gige baylap, qaran'g'ılıqqa qamap qoyıptı.
7 Bularg'a uqsap, Sodom menen Gomora qalaları ha'm olardın' a'tiraplarındag'ı qalalar da buzıqshılıq ha'm ta'biyg'ıy emes jınısıy haramılıq isledi. Ma'n'gilik otta janıw jazasın alg'an bul qalalar adamlarg'a eskertiw boldı.
8 Sol sıyaqlı, aran'ızg'a kirgen bul adamlar da qıyalparazlıqqa berilip, o'z denelerin iplaslaydı ha'm Qudaydın' biyligin mensinbey, perishtelerdi mazaq etedi.
9 Ha'tte, bas perishte Mixail de Muwsanın' denesi haqqında shaytan menen tartısqanda, onı g'arg'ap hu'kim etiwge batılı barmay, tek: «Qudaydın' O'zi sag'an sazayın'dı bersin», – degen edi.
10 Biraq bul adamlar o'zleri tu'sinbeytug'ın na'rselerdi mazaq etip, sanasız haywanlar sıyaqlı tek ta'biyg'ıy sezim boyınsha jasag'anlıqtan nabıt boladı.
11 Olar ha'siret shegedi! O'ytkeni Kainnın' jawız jolı menen barmaqta. Balaam sıyaqlı da'mego'yshilikke berilgen olar Korey sıyaqlı qozg'alan' ko'terip, nabıt boladı.
12 Tek g'ana o'zin oylap, qarım-qatnas keshelerin'izde sizler menen birge iship-jegen bunday uyatsız adamlar ishekke tu'sken qurt sıyaqlı qa'wipli. Olar samal menen ko'ship ju'retug'ın jamg'ırsız bultlarg'a, gu'zde miywesiz qalıp o'lgen, tamırı menen julıp taslang'an tereklerge uqsaydı.
13 Olar ko'bigin shashıratqan ten'izdin' qa'ha'rli tolqınları sıyaqlı, pataslıqların a'tirapqa shashıratadı. Adasqan juldızlar sıyaqlı bolg'an olar ushın tas tu'nek qaran'g'ılıq ma'n'gige tayar tur.
14 -
15 Adam-atanın' jetinshi a'wladı bolg'an Enok usı adamlar haqqında mına payg'ambarshılıqtı aytqan edi: «Mine, İyemiz ha'r bir adamdı hu'kim qılıw ushın, qudaysız gu'nakarlardın' barlıq jawız is-ha'reketlerin, O'zine qarsı aytılg'an barlıq jaman so'zlerin a'shkara etiw ushın, O'zinin' mın'-mın'lag'an muxaddesleri menen keledi».
16 Bul adamlar ha'mme waqıt nalıp, basqalarg'a kewli tolmaydı. Olar na'psiqawlıq penen is tutadı ha'm lapgo'ylik etip, o'z paydası ushın basqalarg'a jaramsaqlanadı.
17 Biraq sizler, su'yikli tuwısqanlarım, İyemiz İysa Masixtın' elshileri ta'repinen aldın aytılg'an so'zlerdi eske tu'sirin'ler.
18 Olar sizlerge: «Du'nyanın' son'g'ı ku'nlerinde o'z na'psine berilgen, Qudaydan qorqpaytug'ın mazaq etiwshiler payda boladı», – degen edi.
19 Bunday adamlar – alawızlıq salıwshı ha'm Muxaddes Ruwxtan bos qalıp, o'zinin' gu'nakar ta'biyatının' qulı bolg'an adamlar.
20 Biraq sizler, su'yikli tuwısqanlarım, en' muxaddes bolg'an isenimin'izdi o'mirin'izdin' tiykarı qılıp, jetilisip barın'lar. Muxaddes Ruwx penen duwa etin'ler.
21 O'zlerin'izdi ma'n'gilik o'mirge eristiretug'ın İyemiz İysa Masixtın' miyrim-sha'pa'a'tin ku'tip, Qudaydın' su'yispenshiligi menen jasawdı dawam etin'ler.
22 İsenimde ekileniwshi ayırım adamlarg'a miyrimlilik penen qatnas jasan'lar.
23 Bazılardı ottan shıg'arıp, qutqarın'lar. Ja'ne basqalarg'a saqlıq penen rehimlilik ko'rsetin'ler. Al olardın' gu'nalarınan bolsa, jerkenin'ler.
24 -
25 Kutqarıwshımız bolg'an jalg'ız Quday sizlerdi jıg'ılıwdan saqlawg'a, O'zinin' saltanatında ullı quwanısh penen minsiz qılıp turg'ızıwg'a qu'diretli. İyemiz İysa Masix arqalı a'zelden, ha'zir ha'm ma'n'gige, ullılıq, saltanat, ku'sh-qu'diret ha'm hu'kimdarlıq Qudaydiki bolsın! Awmiyin.

Rim 1
1 İysa Masixtın' qulı bolg'an, elshilikke shaqırılıp, Qudaydın' Xosh Xabarın ja'riyalaw ushın tan'lang'an men, Pavelden sa'lem!
2 Usı Xosh Xabardı Quday O'z payg'ambarları arqalı Muxaddes Jazıwlarda a'welden wa'de etken edi.
3 Bul Xosh Xabar Qudaydın' Ulı haqqında bolıp, Ol adam sıpatında Dawıttın' urpag'ınan tuwıldı ha'm
4 Onın' Muxaddes Ruwx ta'repinen o'limnen qayta tiriliwi arqalı Qudaydın' Ulı ekeni qu'diret penen da'lillendi. Qudaydın' Ulı – bul İyemiz İysa Masix.
5 Masixtın' atı ushın, ha'mme milletlerden bolg'an adamlar isensin ha'm so'zge boysınsın dep, Ol arqalı bizler Qudaydın' miyrimine ha'm elshilik xızmetine iye boldıq.
6 İysa Masixqa tiyisli bolıw ushın tan'lang'an sizler de usı ha'r tu'rli milletlerdensiz.
7 Quday su'yip, O'z muxaddesleri bolıwg'a shaqırg'an, Rimdegi sizlerdin' ha'mmen'izge A'kemiz Quday ha'm İyemiz İysa Masix miyrim ha'm tınıshlıq bersin!
8 Aldı menen isenimin'izdin' dan'qı pu'tkil du'nyag'a jayılg'anı sebepli, sizlerdin' ha'mmen'iz ushın İysa Masix arqalı Qudayıma shu'kirlik bildiremen.
9 Ulının' Xosh Xabarın ja'riyalawda shın kewlim menen men xızmet etip atırg'an Qudaydın' O'zi duwa etkenimde sizlerdi u'zliksiz tilge alıp atırg'anıma gu'wa.
10 Ja'ne de, endi sizlerge barıwım ushın Qudaydın' qa'lewi menen jol ashılıwın da tınbastan sorap atırman.
11 O'ytkeni isenimin'izdin' bekkem bolıwı ushın sizlerge bir ruwxıy sıydı jetkereyin dep, men sizlerdi qattı ko'rgim kelip atır.
12 Yag'nıy, aran'ızda bolg'anımda bir-birimizdin' isenimimizden jigerlensek eken deymen.
13 Tuwısqanlarım, basqa milletler arasında bolg'anı sıyaqlı, sizlerdin' aran'ızda da menin' islerimnin' jemisi bolıwı ushın, janın'ızg'a keliwdi ko'p ma'rtebe maqset etsem de, biraq ha'zirge deyin tosqınlıqlarg'a dus kelgenimnen biyxabar qalıwın'ızdı qa'lemeymen.
14 Menin' parızım ha'mmege: greklerge ha'm grek emeslerge, bilimli ha'm bilimsiz adamlarg'a Xosh Xabardı ja'riyalawdan ibarat.
15 Sonlıqtan qolımnan kelgenshe, Rimde bolg'an sizlerge de Xosh Xabardı ja'riyalawg'a tayarman.
16 Sebebi men Xosh Xabardan arlanbayman. Xosh Xabar – isengen ha'r bir adamdı, birinshiden yahudiylerdi, son'ınan yahudiy emeslerdi qutqara alatug'ın Qudaydın' ku'shi.
17 Qudaydın' adamdı aqlaytug'ını Xosh Xabarda ashıq ko'rsetilgen. Aqlanıw isenim arqalı baslanıp, isenimdi bekkemlep baradı. Muxaddes Jazıwda aytılg'anday: «Aqlang'an adam isenimi menen jasaydı».
18 Haqıyqatqa o'z nahaqlıg'ı menen bo'get bolatug'ın adamlardın' barlıq qudaysız ha'm nahaq islerine aspannan Qudaydın' g'a'zebi to'giledi.
19 O'ytkeni Quday haqqında biliwge mu'mkin bolg'an na'rseler olarg'a belgili. Qudaydın' O'zi olarg'a usılardı ma'lim etken.
20 Du'nya jaratılg'annan beri Qudaydın' ko'zge ko'rinbeytug'ın qa'siyetleri, yag'nıy sheksiz qu'direti ha'm qudaylıg'ı Ol jaratqan barlıqtan seziledi ha'm ashıq ko'rinedi. Solay etip, olar o'zlerin aqlay almaydı.
21 Olar Qudaydı bilse de, Onı Quday dep ullılamadı ha'm Og'an shu'kirlik bildirmedi. Kerisinshe, olardın' oy-qıyalları bos bolıp, aqılsız kewillerin qaran'g'ılıq qapladı.
22 O'zlerin aqıllımız dep sanap, aqmaq bolıp shıqtı:
23 ma'n'gi tiri Qudaydın' ullılıg'ın basında o'lim bar adamnın', quslardın', to'rt ayaqlı haywanlardın' ha'm jer bawırlawshılardın' ko'rinisindegi butlarg'a almastırdı.
24 Sol sebepten Quday olardı ju'reklerindegi haram qa'lewlerine ha'm buzıqshılıqqa tapsırıp, bir-birinin' denesin iplaslawına tosqınlıq jasamadı.
25 Olar Qudaydın' haqıyqatın jalg'ang'a almastırdı. Jaratqang'a emes, al jaratılg'an na'rsege sıyınıp, og'an xızmet etti. Al Quday sheksiz alg'ıs-maqtawlarg'a ılayıqlı. Awmiyin.
26 Sonlıqtan Quday olardı uyatsız qa'lewlerine tapsırdı. Ha'tte, hayallar da er adam menen ta'biyg'ıy jınısıy qatnastı qoyıp, o'z ara ta'biyg'ıy emes qatnas jasadı.
27 Sol sıyaqlı, er adamlar da hayal menen ta'biyg'ıy jınısıy qatnastı qoyıp, bir-birine buzıq ha'wes penen ıntıqtı. Erkekler erkekler menen uyatsız is-ha'reketler islep, o'z buzıqshılıg'ına ılayıq jazasın aldı.
28 Qudaydı biliwdi qa'lemegenlikten, Quday da olardı buzıq oy-sezimlerine ha'm islewge bolmaytug'ın is-ha'reketlerdi islewge tapsırdı.
29 Olardın' kewilleri ha'r tu'rli nahaqlıqqa, jawızlıqqa, na'psiqawlıqqa, jamanlıqqa, ku'nshillikke, qanxorlıqqa, ja'njelkeshlikke, hiylekerlikke ha'm jaman niyetke tolı. Olar ja'ne o'sekshi,
30 jalaxor, Qudaydı jek ko'riwshi, xorlawshı, menmen, maqtanshaq, jamanlıq islewge sheber, ata-anasının' so'zin tın'lamaytug'ın,
31 aqılsız, opasız, jawız ha'm rehimsiz adamlar.
32 Bunday islerdi islewshiler o'limge ılayıq, degen Qudaydın' a'dil hu'kimin olar bilse de, bul islerdi tek o'zleri g'ana islep qoymay, al usı islerdi islewshilerdi de qollap quwatlaydı.

Rim 2
1 Al sen, basqa birewdi hu'kim etiwshi ha'y adam, o'zin'nin' kim bolıwın'a qaramastan, aqlana almaysan'. Sen basqa birewdi hu'kim etip turıp, o'zin'di de hu'kim etesen'. Sebebi sen, ha'y hu'kim etiwshi adam, o'zin' de sonday islerdi isleysen'-g'o.
2 Sol islerdi islewshilerdi Quday a'dillik penen hu'kim etetug'ının bizler bilemiz.
3 Sonday na'rselerdi islewshilerdi hu'kim etken, biraq o'zi de solay islewshi, ha'y adam, sen Qudaydın' hu'kiminen qashıp qutılaman dep oylaysan' ba?
4 Ya bolmasa, Qudaydın' ken' peyilliliginin' seni ta'wbege alıp keletug'ının bilmey, Onın' sheksiz ken' peyilliligin, sabırlılıg'ın ha'm shıdamlılıg'ın pisent etpeysen' be?
5 Sen o'zin'nin' o'jetligin' ha'm ta'wbege kelmeytug'ın ju'regin' sebepli, Qudaydın' a'dil hu'kimi shıg'arılatug'ın g'a'zep ku'ni ushın, o'zin'e qarsı g'a'zep toplamaqtasan'.
6 Quday ha'r bir adamg'a islegen isine ılayıq qaytaradı:
7 u'zliksiz jaqsılıq islep, dan'q, hu'rmet ha'm ma'n'gilikti izlegenlerge Quday ma'n'gilik o'mir beredi.
8 Al menmen bolıp, haqıyqatqa boysınbay, nahaq joldan ju'riwshilerdin' u'stine bolsa, g'a'zep ha'm qa'ha'rin to'gedi.
9 Jamanlıq islewshi ha'r bir adamg'a, aldı menen yahudiyge, son'ınan yahudiy emes adamg'a Quday qıyınshılıq ha'm qayg'ı jiberedi.
10 Kerisinshe, jaqsılıq islewshi ha'r bir adamg'a, aldı menen yahudiyge, son'ınan yahudiy emes adamg'a Ol dan'q, hu'rmet ha'm tınıshlıq beredi.
11 O'ytkeni Quday adamlardı ayırmaydı.
12 Muxaddes Nızamdı bilmey gu'na islegen ha'mme adamlar Muxaddes Nızamg'a iye bolmay nabıt boladı. Al Muxaddes Nızamdı bilip turıp gu'na islegen ha'mme adamlar Muxaddes Nızam boyınsha hu'kim etiledi.
13 Sebebi Qudaydın' aldında Muxaddes Nızamdı esitkenler emes, al onı orınlaytug'ınlar aqlanadı.
14 Muxaddes Nızamg'a iye emes basqa milletler hu'jdan nızamı boyınsha bul Muxaddes Nızamg'a ılayıqlı islerdi islese, olar Muxaddes Nızamg'a iye bolmay tura, o'zleri ushın o'zleri nızam.
15 Solay etip, olar Muxaddes Nızamnın' buyrıqlarının' ju'reklerinde jazılg'anın ko'rsetedi. Bul haqqında olardın' hu'jdanı gu'walıq beredi ha'm oyları da olardı birese ayıplap, birese aqlaydı.
16 Men ja'riyalap atırg'an Xosh Xabar boyınsha Quday İysa Masix arqalı adamlardın' jasırın oy-qıyalların hu'kim etetug'ın ku'ni usılay boladı.
17 Minekey, sen o'zin'di yahudiymen dep, Muxaddes Nızamg'a su'yenesen' ha'm Quday menen ayrıqsha qatnastaman dep maqtanasan'.
18 Sen Qudaydın' erkin bilesen' ha'm Muxaddes Nızamnan ta'lim alg'anın' sebepli, nenin' durıs yamasa nenin' nadurıs ekenligin ayıra alasan'.
19 -
20 Muxaddes Nızamnan tolıq bilim alg'anın' ha'm haqıyqattın' negizin bilgenin' sebepli, o'zin'di soqırlardın' jolbasshısı, qaran'g'ılıqta bolg'anlardın' nurı, aqılsız adamlardın' ta'rbiyashısı ha'm go'deklerdin' ustazı dep esaplaysan'.
21 Olay bolsa, basqa birewge ta'lim berip turıp, o'zin'e nege ta'lim bermeysen'? Urlıq islemewdi ja'riyalap, o'zin' nege urlıq isleysen'?
22 «Buzıqshılıq isleme» dep, o'zin' nege buzıqshılıq isleysen'? Butlardan jerkenip, nege butlardın' ibadatxanaların tonaysan'?
23 Muxaddes Nızam menen maqtanasan', biraq onı buzıp, nege Qudaydı hu'rmet etpeysen'?
24 O'ytkeni bılay dep jazılg'an: «Sizler sebepli, basqa milletler arasında Qudaydın' atına til tiyedi».
25 Eger Muxaddes Nızamdı orınlasan', su'nnettin' paydası bar. Biraq sen su'nnetli bolıp turıp Muxaddes Nızamdı buzsan', onda su'nnetlenbegen basqa millet adamınan senin' hesh jerin' artıq emes.
26 Solay etip, su'nnetsiz bolg'anlar Muxaddes Nızamnın' talapların orınlasa, onda olar Quday ta'repinen su'nnetliler, yag'nıy O'zinin' xalqı dep esaplanbay ma?
27 Denesinin' eti kesilip su'nnet etilmegen, biraq Muxaddes Nızamdı orınlaytug'ın adam jazılg'an Muxaddes Nızamg'a ha'm su'nnetke iye bolıp turıp, Muxaddes Nızamdı buzıwshı sen yahudiydi ayıplamas pa eken?
28 Sebebi tek sırtqı belgileri menen yahudiy bolg'an adam haqıyqıy yahudiy emes ha'm denesinin' eti kesilip su'nnet etiliw de haqıyqıy su'nnet etiliw emes.
29 Al, ishki du'nyası menen yahudiy bolg'an adam g'ana haqıyqıy yahudiy. Ja'ne de, haqıyqıy su'nnet – bul jazılg'an Muxaddes Nızam boyınsha islengen su'nnet emes, al Muxaddes Ruwx ta'repinen islengen ju'rektin' su'nneti. Usınday su'nnetke iye bolg'an adam adamlardın' emes, al Qudaydın' maqtawın aladı.

Rim 3
1 Olay bolsa, yahudiy bolıwdın' qanday da bir artıqmashılıg'ı bar ma? Ya bolmasa, su'nnetleniwdin' paydası bar ma?
2 A'lbette, bar. Yahudiy bolıw – ha'r ta'repleme artıqmashılıqqa iye. O'ytkeni en' aldı menen Qudaydın' so'zleri olarg'a isenip tapsırılg'an.
3 Eger olardın' ayırımları Qudaydın' so'zlerine sadıqsız bolıp shıqqan bolsa ne bolıptı? Olardın' sadıqsızlıg'ı Qudaydın' sadıqlıg'ın biykarlay ala ma?
4 Hesh qashan! Ha'mme adamlar o'tirikshi bolsa da, Quday haq. Sebebi Muxaddes Jazıwda Quday haqqında bılay delingen: «Haq ekenin'di so'zlerin' menen ko'rsetesen', Seni ayıplag'anda, jen'iske erisesen'».
5 Biraq, bizlerdin' nahaqlıg'ımız Qudaydın' haqlıg'ın ashıp ko'rsetse, onda ne deymiz? Quday bizlerdi g'a'zep penen jazalasa, a'dilsiz bolg'anı ma? (Men bulardı adamlardın' oyı boyınsha aytıp atırman.)
6 Hesh qashan! Eger Quday a'dilsiz bolsa, Ol du'nyanı hu'kim ete alar ma edi?
7 Degen menen, ayırımlar bılay dep soraw qoyıwı mu'mkin: «Eger menin' nahaqlıg'ım Qudaydın' haqlıg'ının' artıp, Onın' ullılanıwına xızmet etse, sonda nege men gu'nakar bolıp hu'kim etilmektemen?»
8 Solay etip: «Jaqsılıq shıqsın dep, jamanlıq isley bereyik», – deyik pe? Bazı adamlar bizlerge jala jawıp, usınday so'zlerdi ayttı demekte. Bunday adamlar Qudaydın' jazasına ılayıqlı.
9 Endi ne dewge boladı? Biz yahudiyler basqa milletlerden artıqpız ba? A'lbette, yaq! O'ytkeni a'lle qashan da'lillegenimdey, yahudiy de, basqa millet adamı da, yag'nıy ha'r bir adam gu'nanın' biyligi astında.
10 Muxaddes Jazıwlarda aytılg'anday: «Hesh bir haq adam joq, birde biri joq.
11 Sanalı hesh biri joq. Qudaydı izleytug'ın hesh kim joq.
12 Ha'mme joldan adasqan, barlıg'ı jaramsız bolg'an. Jaqsılıq islewshi hesh kim joq. Birde biri joq».
13 «Olar so'zleri menen adamlardı ashıq go'rge tıg'ar». «Tilleri menen aldaydı, erinlerinde jılan za'ha'ri».
14 «Awızları tolı na'let-g'arg'ıs so'zlerge».
15 «Ayaqları shaqqan qan to'giwge.
16 Olar qa'dem basqan jerge keler qıyralıw ha'm ba'le.
17 Bilmes olar tınıshlıq jolın».
18 «Qudaydan qorqıw da joq kewillerinde ».
19 Muxaddes Nızamda aytılg'anlardın' ha'mmesi Muxaddes Nızam astında bolg'anlarg'a aytılg'anın bilemiz. Solay etip, ha'r bir til baylanıp, pu'tkil du'nya Qudaydın' aldında esap beredi.
20 Sonlıqtan Muxaddes Nızamdı orınlag'anı arqalı hesh bir adam Qudaydın' aldında aqlana almaydı. Kerisinshe, Muxaddes Nızam arqalı adam o'zinin' gu'nakar ekenin bilip aladı.
21 Endi bolsa, Qudaydın' adamdı aqlaytug'ın a'dilligi Muxaddes Nızamg'a baylanıslı bolmay-aq ashıq ko'rsetildi. Tawrat ta, payg'ambarlardın' Jazıwları da bul haqqında gu'walıq beredi.
22 Qudaydın' a'dilligi adamlardı olardın' İysa Masixqa degen isenimi arqalı aqlaydı. Bunı Ol isenetug'ın ha'r bir adam ushın isleydi. Sebebi adamlar arasında hesh qanday ayırmashılıq joq.
23 O'ytkeni ha'mme gu'na islegen ha'm Qudaydın' saltanatınan ayırılg'an.
24 Biraq, adamlar Qudaydın' miyrimi menen, İysa Masixtın' qanı arqalı esheyin aqlanadı.
25 Masixqa degen isenim menen, Onın' qanı arqalı gu'naları keshirilsin dep, Quday Masixtı adamlar ushın qurbanlıqqa bag'ıshladı. Quday bul arqalı O'z a'dilligin ko'rsetti. Sebebi Quday sabırlılıq etip, burınnan beri islengen gu'nalardı keshirdi.
26 Ja'ne de, ha'zirgi waqıtta Ol a'dilligin da'lillep, O'zinin' haq ekenin ha'm İysag'a isengen ha'r bir adamdı aqlaytug'ının ko'rsetti.
27 Endi bizler ne menen maqtana alamız? Hesh na'rse menen. Kanday jol menen aqlana alamız? Muxaddes Nızamdı orınlaw jolı menen be? Yaq, isenim menen.
28 O'ytkeni bizler adamnın' Muxaddes Nızamdı orınlag'anı arqalı emes, al isenim menen aqlanatug'ının moyınlaymız.
29 Rasında da, Quday tek yahudiylerdin' Qudayı ma? Ol basqa milletlerdin' de Qudayı emes pe? A'lbette, Ol basqa milletlerdin' de Qudayı.
30 Sebebi su'nnetli yahudiylerdi de, su'nnetsiz bolg'an basqa milletlerdi de tek isenim menen aqlaytug'ın Quday – jalg'ız.
31 Solay etip, bizler: «Adamlar tek isenim menen aqlanadı», – dep, Muxaddes Nızamdı biykarlaymız ba? Yaq, kerisinshe, Onı tastıyıqlaymız.

Rim 4
1 Al endi bizlerdin', yag'nıy yahudiylerdin' tu'p babası İbrayım haqqında ne deymiz? Ol nege eristi?
2 Eger ol islegen sawap isleri sebepli aqlang'an bolsa, maqtanıwg'a haqısı bolar edi. Biraq, Qudaydın' aldında maqtana almaydı.
3 O'ytkeni Muxaddes Jazıwda bılay delingen: «İbrayım Qudayg'a isendi ha'm sol sebepten Quday onı aqlang'an dep sanadı».
4 Miynet etkenge to'lengen haqı sıy emes, al is haqı bolıp esaplanadı.
5 Biraq kim de kim o'zinin' sawap islerine emes, al qudaysız adamdı da aqlaytug'ın Qudayg'a isense, ol isenimi sebepli aqlang'an bolıp esaplanadı.
6 Minekey, sawap islerine qaramay, Quday ta'repinen aqlang'an dep esaplang'an adamnın' baxıtlı ekeni haqqında Dawıt ta bılay degen:
7 «Nahaq isleri keshirilip, gu'naları juwılg'an adamlar qanday baxıtlı!
8 Quday gu'nasın esapqa almaytug'ın adam qanday baxıtlı!»
9 Bul baxıt tek su'nnetliler ushın berilgen be? Ya bolmasa, su'nnetsizler ushın da ma? Bizler: «İbrayım o'z isenimi sebepli aqlang'an dep sanaldı», – degen edik.
10 Ol qashan aqlang'an dep sanaldı? Su'nnetlengennen keyin be yamasa su'nnetlenbesten burın ba? Su'nnetlengennen keyin emes, al su'nnetlenbesten burın.
11 Su'nnetlenbesinen burın isenimi menen aqlang'anının' belgisi retinde İbrayım su'nnetlew ra'simin qabıl etti. Solay etip, ol su'nnetsiz bolg'an basqa millet adamlarının' da aqlang'an bolıp esaplanıwı ushın, isenetug'ın usınday adamlardın' ha'mmesinin' ruwxıy babası boldı.
12 Babamız İbrayım su'nnetli yahudiylerdin' de ruwxıy babası. Bul olardın' tek su'nnetlengeni sebepli emes, al İbrayımda su'nnetlenbesinen aldın bolg'an isenim menen jasag'anı sebepli boldı.
13 Sebebi Muxaddes Nızamdı orınlag'anı arqalı emes, al isenimi arqalı aqlanıwı ushın, Quday İbrayımg'a ha'm onın' urpaqlarına du'nyanın' miyrasxorları bolatug'ının wa'de etti.
14 Eger adamlar Muxaddes Nızamdı orınlawı arqalı miyrasxor bolatug'ın bolsa, onda isenim biykar ha'm wa'de de bos bolar edi.
15 O'ytkeni Muxaddes Nızam Qudaydın' g'a'zebin keltiredi. Biraq Muxaddes Nızam bolmag'an jerde nızamdı buzıw da joq.
16 -
17 Usılay etip, Qudaydın' wa'desi tek isenim sebepli beriledi. Ol tek Muxaddes Nızamg'a iye bolg'an yahudiy iseniwshilerine g'ana emes, al İbrayımnın' isenimine iye bolg'an basqa millet iseniwshilerine de, yag'nıy İbrayımnın' pu'tkil urpag'ına Qudaydın' miyrimi boyınsha beriledi. Muxaddes Jazıwda Qudaydın' İbrayımg'a: «Seni ko'p milletlerdin' babası qılaman», – dep aytqanınday, İbrayım o'zi isenetug'ın Qudaydın', yag'nıy o'lilerdi tiriltetug'ın ha'm joqtan bar payda qılatug'ın Qudaydın' aldında ha'mmemizdin' babamız.
18 Hesh u'miti qalmag'an waqıtta da İbrayım u'mitin u'zbey, Qudayg'a isendi. Sonlıqtan «Senin' urpag'ın' esap-sansız boladı», – dep Qudaydın' og'an aytqanınday, ol ko'p milletlerdin' babası boldı.
19 Jası ju'zge shamalasıp, denesinde ku'sh qalmag'anın ha'm hayalı Saranın' da qursag'ına bala pitpeytug'ının ol bilse de, isenimin azaytpadı.
20 İsenimsizlik etip, Qudaydın' wa'desi tuwralı ekilenbedi. Kerisinshe, isenimi ku'sheyip, Qudaydı alg'ısladı.
21 Qudaydın' O'z wa'desin orınlaytug'ın ku'shke iye ekenine ol tolıq isendi.
22 A'ne, usı isenimi sebepli, İbrayım aqlang'an dep sanaldı.
23 «Aqlang'an dep sanaldı», – degen so'zler tek İbrayımg'a emes,
24 al bizlerge de tiyisli etip jazılg'an. Bizler de İyemiz İysanı o'limnen tiriltken Qudayg'a degen isenimimiz benen aqlang'an bolıp esaplanamız.
25 İyemiz İysa gu'nalarımız ushın o'limge tapsırılıp, Qudaydın' aldında bizlerdin' aqlanıwımız ushın qayta tirildi.

Rim 5
1 Solay etip, isenim menen aqlang'anımız sebepli, İyemiz İysa Masix arqalı Quday menen jarastıq.
2 İysa Masix arqalı Qudaydın' miyrimine isenimimiz benen iye bolıp jasamaqtamız. Ja'ne de, Qudaydın' ullılıg'ına erisiwden u'mit etip, quwanamız.
3 Bizler tek bul sebepli emes, al qıyınshılıqlar sebepli de quwanamız. Sebebi qıyınshılıqlardan sabırlılıq,
4 sabırlılıqtan jaqsı minez-qulıq, jaqsı minez-qulıqtan u'mit payda bolatug'ının bilemiz.
5 Sol u'mit bizlerdi uyatqa qaldırmaydı. O'ytkeni Quday bizlerge bergen Muxaddes Ruwxı arqalı ju'reklerimizdi O'z su'yispenshiligine toltırdı.
6 Awa, o'zlerimizdi aqlawg'a ele ku'shsiz bolg'anımızda Masix belgilengen waqıtta qudaysız bolg'an bizler ushın o'ldi.
7 Hesh kim haq adam ushın janın o'limge qıymaydı. Ha'tte, o'zine qa'wender bolg'an adam ushın da janın o'limge qıyıwdı qa'leytug'ın adamlar az.
8 Biraq, bizler ele gu'nakar bolg'an waqtımızda Masix bizler ushın o'ldi. Bizlerge degen su'yispenshiligin Quday usılay da'lilledi.
9 Sonlıqtan endi Masixtın' qanı arqalı aqlang'anımız sebepli, Ol arqalı Qudaydın' g'a'zebinen qutqarılatug'ınımız da anıq.
10 Sebebi bizler Qudaydın' dushpanı bolsaq ta, Onın' Ulının' o'limi arqalı Quday menen jarastıq. Endi Quday menen jarasıp, Onın' Ulının' o'miri arqalı qutqarılatug'ınımız da anıq.
11 Ja'ne de, bunın' menen sheklenip qoymay, bizlerdi endi Quday menen jarastırg'an İyemiz İysa Masix arqalı Quday menen qatnasta bolıp quwanamız.
12 Du'nyag'a bir adam arqalı, yag'nıy Adam-ata arqalı gu'na keldi, al gu'na sebepli o'lim keldi. Solay etip, hesh bir adam o'limnen qashıp qutıla almaytug'ın boldı. O'ytkeni ha'mme gu'na islegen edi.
13 Muxaddes Nızam berilmesten burın da du'nyada adamlar gu'na isleytug'ın edi. Biraq, Muxaddes Nızam bolmag'an waqıtta gu'na gu'na dep esaplanbadı.
14 Degen menen, Adam-atadan Muwsag'a deyin jasag'anlar Adam-ata islegen sol gu'nanı islemegen bolsa da, o'lim olardın' u'stinen hu'kimdarlıq etti. Al Adam-ata keliwi tiyis Adamnın', yag'nıy Masixtın' tımsalı.
15 Biraq, olar arasında u'lken ayırmashılıq bar. Qudaydın' sıyı Adam-atanın' gu'nasına uqsamaydı. Sebebi bir adamnın' gu'nası sebepli ko'p adamlar o'lgen bolsa da, Qudaydın' miyrimi ha'm basqa bir adamnın', yag'nıy İysa Masixtın' miyrimi menen berilgen sıydı ko'p adamlar mol-molaqay etip aldı.
16 Qudaydın' sıyının' na'tiyjesi menen bir adamnın' gu'nasının' na'tiyjesi birdey emes. Adam-atanın' gu'nasının' aqıbeti hu'kim etiliwge alıp keldi, biraq Qudaydın' sıyı sebepli, ko'p gu'nalarımızg'a qaramastan, bizlerge aqlanıw keldi.
17 Bir adamnın' gu'nası sebepli, sol adam arqalı pu'tkil adamzat u'stinen o'lim biylik etken bolsa, endi tek bir adam, yag'nıy İysa Masix arqalı Qudaydın' mol miyrimin alıp aqlang'anlar u'stinen o'mir biylik etedi.
18 Solay etip, bir adamnın' gu'nası sebepli pu'tkil adamzat hu'kim etilgen bolsa, bir adamnın' haq isi sebepli pu'tkil adamzat aqlanıp, o'mirge eristi.
19 Bir adamnın' boysınbag'anı sebepli ko'p adamlar gu'nakar bolıp qalg'anınday, bir adamnın' boysıng'anı sebepli ko'p adamlar aqlanadı.
20 Adamlar o'zlerinin' qanshelli gu'nakar ekenin biliw ushın Muxaddes Nızam berildi. Biraq, gu'na ko'beygen sayın, Qudaydın' miyrimi onnan da artıp bardı.
21 Solay etip, gu'na o'lim arqalı biylik etkendey, Qudaydın' miyrimi de aqlawı arqalı biylik etip, İyemiz İysa Masix sebepli ma'n'gilik o'mirge eristiredi.

Rim 6
1 Olay bolsa, ne deymiz? Qudaydın' miyrimi ko'beysin dep, gu'na islewdi dawam ettire bereyik pe?
2 Hesh qashan! Bizler gu'na ushın o'lgenbiz. Endi qalayınsha, gu'na islewdi dawam ettirip jasay alamız?
3 Bizler Masix İysa menen baylanısqa iye bolıp, suwg'a shomıldırılg'anımızda ha'mmemiz de Onın' o'limine sherik bolıp, suwg'a shomıldırılg'anımızdı bilmeysizler me?
4 Masixqa isenip, suwg'a shomıldırılıw arqalı Onın' menen birlikte o'lip, ko'mildik. Solay etip, Quday A'kemizdin' qu'direti menen Masix o'limnen qayta tirilip, o'mirge eriskendey, bizler de jan'a o'mirge erisemiz.
5 Eger bizler Masixtın' o'limine sherik bolıp, Onın' menen birlesken bolsaq, onda Onın' qayta tiriliwine de sherik bolıp, Onın' menen birlesemiz.
6 Gu'nakar ta'biyatımızdın' ku'shin joq qılıp, endigiden bılay gu'nag'a qul bolmawımız ushın, bizlerdin' eski gu'nakar o'zligimizdin' Masix penen birge atanaq ag'ashqa shegelengenin bilemiz.
7 O'ytkeni o'lgen adam gu'nanın' biyliginen azat.
8 Eger bizler Masix penen birge o'lgen bolsaq, Onın' menen birge jasaytug'ınımızg'a da isenemiz.
9 Sebebi Masixtın' o'limnen tirilip, qaytıp o'lmeytug'ının ha'm endi o'limnin' Onın' u'stinen hu'kimdarlıq ete almaytug'ının bizler bilemiz.
10 Masix gu'nanı joq qılıw ushın birinshi ha'm son'g'ı ma'rte o'ldi. Al endi bolsa, Ol Quday ushın jasap atır.
11 Sonlıqtan sizler de o'zlerin'izdi gu'na ushın o'li dep, al Masix İysa menen qatnasta bolıp, Quday ushın tiri dep esaplan'lar.
12 Solay etip, denen'izdin' jaman qa'lewlerine boysınbawın'ız ushın, gu'nanın' o'tkinshi denen'izdi basqarıwına jol qoyman'lar.
13 Denen'izdin' mu'shelerin nahaqlıqtın' quralı qılıp, gu'na islewge tapsırman'lar. Kerisinshe, o'limnen qayta tirilgenler sıpatında, o'zlerin'izdi Qudayg'a bag'ıshlan'lar. Denen'izdin' mu'shelerin de haqlıqtın' quralı qılıp, Qudayg'a arnan'lar.
14 Sonda gu'na sizlerdin' u'stin'izden hu'kimdarlıq etpeydi. O'ytkeni sizler nızamnın' biyligi astında emes, al Qudaydın' miyriminin' biyligi astında jasaysız.
15 Olay bolsa, ne deyik? Nızamnın' biyligi astında emes, al Qudaydın' miyriminin' biyligi astında jasap atırg'anımız sebepli gu'na isley bereyik pe? Hesh qashan!
16 Boysınatug'ın qullar sıyaqlı, o'zlerin'izdi kimnin' biyligine tapsırıp boysınsan'ız, sonın' qulı bolatug'ının'ızdı bilmeysizler me? Sizler ya o'limge jetelewshi gu'nanın', ya aqlanıwg'a jetelewshi boysınıwshılıqtın' qulı bolasızlar.
17 Biraq, Qudayg'a shu'kir! Burın gu'nanın' qulı bolg'an sizler endi o'zlerin'izge tapsırılg'an ta'liymatqa shın ju'rekten boysındın'lar
18 ha'm gu'nanın' biyliginen azat bolıp, haqlıqtın' qulları boldın'lar.
19 Tu'siniwin'izge an'sat bolıw ushın, a'piwayı so'zler menen aytıp atırman: burın denen'izdin' mu'shelerin iplaslıqqa ha'm nahaq islerdi islew ushın nahaqlıqqa qul qılıp bag'ıshlaytug'ın edin'iz, al endi muxaddes bolıwın'ız ushın, olardı haqlıqqa qul qılıp bag'ıshlan'lar.
20 Sizler gu'nanın' qulı bolg'anın'ızda, haqlıqtın' biyliginen azat edin'ler.
21 Burın islegen islerin'izden ha'zir o'zlerin'iz de uyalasız. Sol waqıtları usı islerden ne arttırg'an edin'iz? Olardın' aqırı o'lim edi-g'o.
22 Biraq endi bolsa, sizler gu'nanın' biyliginen azat etilip, Qudaydın' qulları boldın'lar. Sol sebepten muxaddeslikke erisip, aqırında ma'n'gilik o'mir alasız.
23 Sebebi gu'nanın' to'lemi – o'lim, al Qudaydın' sıyı – İyemiz Masix İysa arqalı beriletug'ın ma'n'gilik o'mir.

Rim 7
1 Ha'y, Muxaddes Nızamdı biliwshi tuwısqanlarım, men sizlerge qarata aytıp atırman: Muxaddes Nızamnın' adam u'stinen tek tiri waqtında g'ana biylik ju'rgizetug'ının bilmeysizler me?
2 Mısalı: ku'yewi bar hayal ku'yewinin' ko'zinin' tirisinde og'an nızam boyınsha baylang'an boladı. Biraq, ku'yewi qaytıs bolsa, hayal neke nızamınan azat boladı.
3 Solay etip, hayal ku'yewinin' ko'zinin' tirisinde basqa bir erkek penen jasasa, neke hadallıg'ın buzg'an bolıp esaplanadı. Biraq, ku'yewi o'lse, hayal nızam boyınsha azat boladı. Ol basqa bir erkekke turmısqa shıqsa da, neke hadallıg'ın buzg'an bolmaydı.
4 Sol sıyaqlı, tuwısqanlarım, sizler de Basqag'a, yag'nıy o'limnen qayta tirilgen Masixqa tiyisli bolıwın'ız ushın, Masixtın' denesinin' atanaq ag'ashta o'lgeni arqalı Muxaddes Nızam aldında o'lgensiz. Bul ha'mmemizdin' Qudayg'a xızmet etip, jemis beriwimiz ushın boldı.
5 O'ytkeni burın bizler gu'nakar ta'biyatımızg'a boysınıp jasag'anımızda, Muxaddes Nızam sebepli payda bolg'an gu'nakar qa'lewler denemizdin' mu'shelerinde ha'reket etetug'ın edi. Sonın' na'tiyjesinde, bizler o'limge jetelewshi jemisler beretug'ın edik.
6 Endi bolsa, bizler burın o'zlerimizdi baylap qoyg'an Muxaddes Nızam ushın o'lip, Muxaddes Nızamnan azat boldıq. Solay etip, jazılg'an Muxaddes Nızam boyınsha basqarılatug'ın eski jol menen emes, al Muxaddes Ruwx basqaratug'ın jan'a jol menen Qudayg'a xızmet etpektemiz.
7 Olay bolsa, ne deyik? Muxaddes Nızam jaman bolg'anı ma? Hesh qashan! Biraq, eger Muxaddes Nızam bolmag'anda, men gu'nanın' ne ekenin bilmegen bolar edim. Eger Muxaddes Nızam: «Basqa birewdin' na'rsesin ku'seme», – demegende, men ku'sewdin' gu'na ekenin bilmegen bolar edim.
8 Degen menen, gu'na usı buyrıqtan paydalanıp, mende ha'r tu'rli ku'sewlerdi payda etti. Sebebi Muxaddes Nızam bolmasa, gu'na o'li boladı.
9 Men bir waqıtları Muxaddes Nızamdı bilmey jasag'anımda tiri edim. Biraq, Qudaydın' buyrıqların bilgenimnen son', mende gu'na tirilip, ha'reket ete basladı,
10 al men o'ldim. Solay etip, o'mirge iye bolıw ushın berilgen bul buyrıqlar menin' o'limime sebepshi boldı.
11 O'ytkeni gu'na buyrıqtan paydalanıp, meni aldadı ha'm usı buyrıq arqalı meni o'ltirdi.
12 Solay bolsa da, Muxaddes Nızam – muxaddes, Qudaydın' buyrıqları da muxaddes, haq ha'm jaqsı.
13 Solay eken, jaqsı na'rse mag'an o'lim alıp keldi me? Hesh qashan! Gu'na mag'an jaqsı na'rse arqalı o'lim alıp keldi. Bul gu'nanın' gu'na bolıp ashıq biliniwi ushın boldı. Solay etip, buyrıq arqalı gu'nanın' qanshelli jaman ekeni belgili boladı.
14 Bizler Muxaddes Nızamnın' Qudaydan kelgenin bilemiz. Al men gu'nag'a qul bolıp satılg'an, o'tkinshi denege iye adamman.
15 Men ne islep atırg'anımdı o'zim tu'sinbeymen. Sebebi men qa'legen na'rsemdi emes, al jek ko'retug'ın na'rsemdi isleymen.
16 Eger men qa'lemegen na'rsemdi islep atırg'anımda isimnin' jaman ekenin moyınlasam, onda Muxaddes Nızamnın' jaqsı ekenin maqullag'an bolaman.
17 Olay bolsa, bul isti menin' o'zim emes, al ishimde jasaytug'ın gu'na islep atırg'an boladı.
18 Menin' ishimde, yag'nıy gu'nakar ta'biyatımda hesh bir jaqsı na'rsenin' joq ekenin bilemen. İshimde jaqsılıq islewge qa'lew bolsa da, ku'shim jetpeydi.
19 O'ytkeni o'zim islewdi qa'leytug'ın jaqsı isti emes, al kerisinshe, islewdi qa'lemeytug'ın jaman isti isleymen.
20 Eger men o'zim qa'lemeytug'ın na'rseni islesem, onda onı menin' o'zim emes, al ishimde jasaytug'ın gu'na islegen boladı.
21 Solay etip, men o'zimde mınaday nızamnın' bar ekenin bildim: men jaqsı na'rseni islewdi qa'legenimde, ishimdegi jamanlıq ha'reket etiwge tayar turadı.
22 Men ruwxım menen Qudaydın' Nızamın quwanıshlı tu'rde maqullayman.
23 Biraq, denemnin' mu'shelerinde basqa bir nızamdı bayqayman. Ol menin' sana-sezimimnin' nızamına qarsı urısıp, meni denemnin' mu'shelerindegi gu'na nızamına tutqın etedi.
24 Wah, sorlı basım! O'limge jetelewshi bul deneden meni kim qutqaradı?
25 İyemiz İysa Masix arqalı tek jalg'ız Quday g'ana qutqaradı! Qudayg'a shu'kirler bolsın! Solay etip, men o'z sana-sezimim menen Qudaydın' Nızamına, al gu'nakar ta'biyatım menen gu'nanın' nızamına xızmet etip atırman.

Rim 8
1 Solay etip, Masix İysag'a tiyisli bolg'anlarg'a qarsı endi hesh qanday hu'kim joq.
2 Sebebi Masix İysa arqalı o'mir beretug'ın Muxaddes Ruwxtın' nızamı meni gu'nanın' ha'm o'limnin' nızamınan azat qıldı.
3 Adamnın' gu'nakar ta'biyatı ku'shsiz bolg'anlıqtan, adam Muxaddes Nızamdı tolıq orınlay almadı. Sonlıqtan Muxaddes Nızam adamdı qutqara almadı, biraq onı Qudaydın' O'zi qutqardı: Quday O'z Ulın adam denesinde bul du'nyag'a jiberip, Onı gu'nalar ushın to'lenetug'ın qurbanlıq qılıp bag'ıshladı ha'm bizlerdin' gu'nalarımız ju'klengen O'z Ulının' denesin hu'kim etti.
4 Solay etip, Quday bunı gu'nakar ta'biyatımızdın' emes, al Muxaddes Ruwxtın' jetelewi menen ju'retug'ın bizlerdin' o'mirimizde Muxaddes Nızamnın' a'dil talapları orınlansın dep isledi.
5 O'ytkeni gu'nakar ta'biyatının' jetelewi menen ju'retug'ınlar o'z gu'nakar ta'biyatının' qa'leytug'ın na'rselerin oylaydı, al Muxaddes Ruwxtın' jetelewi menen ju'retug'ınlar Muxaddes Ruwxtın' qa'leytug'ın na'rselerin oylaydı.
6 Gu'nakar ta'biyat basqaratug'ın oy-pikirler o'limge, al Muxaddes Ruwx basqaratug'ın oy-pikirler o'mirge ha'm tınıshlıqqa eristiredi.
7 Sebebi gu'nakar ta'biyat basqaratug'ın oy-pikirge iye adam – Qudayg'a dushpan. Ol Qudaydın' Nızamına boysınbaydı ha'm boysına almaydı da.
8 Kim de kim gu'nakar ta'biyatının' jetelewi menen ju'rse, ol Qudayg'a unay almaydı.
9 Biraq, ishin'izde Qudaydın' Ruwxı jasap atırg'an bolsa, onda sizlerdi gu'nakar ta'biyatın'ız emes, al Muxaddes Ruwx basqarıp atırg'an boladı. Kim de kim Masixtın' Ruwxına iye bolmasa, ol Masixqa tiyisli emes.
10 Al eger ishin'izde Masix jasap atırg'an bolsa, denen'iz gu'na sebepli o'letug'ın bolsa da, ruwxın'ız aqlang'anın'ız sebepli tiri boladı.
11 İysanı o'limnen qayta tiriltken Qudaydın' Ruwxı ishin'izde jasap atırg'an bolsa, onda Masix İysanı o'limnen qayta tiriltken Quday ishin'izde jasap atırg'an O'z Ruwxı arqalı o'letug'ın denen'izdi de tiriltedi.
12 Solay etip, tuwısqanlarım, bizler gu'nakar ta'biyatımızg'a boysınıp, onın' jetelewi menen ju'riwge parızlı emespiz.
13 O'ytkeni eger gu'nakar ta'biyatın'ızdın' jetelewi menen ju'rsen'iz, o'lesiz. Al gu'nakar ta'biyatın'ızdın' jaman islerinen Muxaddes Ruwxtın' ku'shi menen tolıq waz keshsen'iz, jasaysız.
14 Qudaydın' Ruwxı menen basqarılatug'ınlardın' ha'mmesi – Qudaydın' balaları.
15 Sebebi sizler o'zlerin'izdi ja'ne qul etip, qorqınısh beretug'ın ruwxtı emes, al Qudaydın' balası qılg'an Muxaddes Ruwxtı qabıl ettin'iz. Usı Ruwx arqalı Qudaydı: «A'ke, A'kejanım!» dep shaqırasız.
16 Muxaddes Ruwxtın' O'zi bizlerdin' ruwxımız benen birlikte Qudaydın' balaları ekenligimiz haqqında gu'walıq beredi.
17 Eger bizler Qudaydın' balaları bolsaq, onda miyrasqa iye bolamız. Masix penen birge ullılanıw ushın, Onın' menen birge azap sheksek, onda bizler Masix penen birge miyrasqa sherik bolg'an Qudaydın' miyrasxorlarımız.
18 Menin' oyımsha, ha'zirgi qıyınshılıqlar keleshekte bizlerge beriletug'ın ullılıqqa salıstırg'anda hesh na'rse emes.
19 Sonın' menen birge, pu'tkil jaratılıs Qudaydın' O'z balaların ashıq ko'rsetetug'ın ku'ndi intizarlıq penen ku'tpekte.
20 O'ytkeni pu'tkil jaratılıs bul o'tkinshi o'mirge tutqın etilgen. Bul olardın' o'zlerinin' erki menen emes, al tutqın qılg'an Qudaydın' erki menen bolg'an.
21 Olar o'zlerinin' bul nabıt qılıwshı qullıqtan qutqarılatug'ınınan ha'm Qudaydın' balalarının' ullı azatlıqqa erisetug'ınınan u'mit etedi.
22 Bizlerge ma'lim, pu'tkil jaratılıs ha'zirge deyin birlikte tolg'aq azabın shekkendey azap shegip, nala etpekte.
23 Tek jaratılıs emes, al Qudaydın' birinshi sıyı bolg'an Muxaddes Ruwxtı alg'an bizler de perzent bolıp asırap alınıwdı, yag'nıy denemizdin' qutqarılıwın intizarlıq penen ku'tip, ishimizden nala etpektemiz.
24 Sebebi bizler qutqarılg'anımız sebepli u'mitke iyemiz. Eger bizler o'zlerimiz u'mit etetug'ın na'rseni ko'rip turg'an bolsaq, onda ol u'mit emes. Ko'zge ko'rinip turg'an na'rseni kim u'mit etedi?
25 Biraq, ele ko'rmegenimizge u'mit etsek, onı sabırlılıq penen ku'temiz.
26 Sonın' menen birge, Muxaddes Ruwx ta ha'lsiz bolg'an bizlerge ja'rdem beredi. O'ytkeni bizler qalay duwa etiw kerekligin bilmeymiz. Biraq, Muxaddes Ruwxtın' O'zi so'z benen aytıp jetkize almaytug'ın nala shegip, bizler ushın Qudaydan o'tinish etedi.
27 Adamlardın' kewillerinde ne bar ekenin biliwshi Quday Muxaddes Ruwxtın' oy-pikirlerin biledi. Sebebi Muxaddes Ruwx iseniwshiler ushın Qudaydın' erki boyınsha o'tinish etedi.
28 Quday O'zin su'yetug'ınlarg'a, yag'nıy Onın' qa'lewi boyınsha tan'lang'anlarg'a ha'mme na'rseni jaqsılıq qılıp xızmet ettiretug'ının bilemiz.
29 O'ytkeni Quday O'zi burınnan tan'lag'an adamlarının' Ulına uqsawı ushın olardı aldın ala belgiledi. Solay etip, Quday O'z Ulının' ko'p tuwısqanlar arasında tun'g'ısh bolıwı ushın usılay isledi.
30 Quday O'zi aldın ala belgilegen adamların shaqırdı, shaqırg'an adamların aqladı, al aqlag'an adamların ullılıqqa eristirdi.
31 Olay bolsa, bug'an ne deymiz? Eger Quday bizlerdi jaqlasa, bizlerge kim qarsı tura aladı?
32 Quday, ha'tte, O'z Ulın da ayamay, Onı bizlerdin' ha'mmemiz ushın qurbanlıq qılıp bag'ıshlag'an bolsa, Onın' menen birlikte bizlerge ha'mme na'rseni bermes pe eken?
33 Qudaydın' tan'lap alg'an adamları bolg'an bizlerdi kim ayıplay aladı? Qudaydın' O'zi bizlerdi aqlaydı-g'o.
34 Kim bizlerdi hu'kim ete aladı? Hesh kim! Sebebi o'lip, o'limnen qayta tirilgen Masix İysa Qudaydın' on' jag'ında turıp, bizler ushın o'tinbekte.
35 Masixtın' su'yispenshiliginen bizlerdi kim ayıra aladı? Hesh kim. Kıyınshılıq ta, qayg'ı da, quwdalaw da, ashlıq ta, jalan'ashlıq ta, qa'wip te, qılısh ta ayıra almaydı.
36 Muxaddes Jazıwda aytılg'anday: «Bizler Senin' ushın ha'r ku'ni o'ltirilmektemiz, Bizlerdi shalınatug'ın qoylar dep esaplaydı».
37 Biraq, bulardın' ha'mmesinin' u'stinen bizlerdi su'yetug'ın Masix sebepli u'lken jen'iske erisemiz.
38 O'ytkeni men isenemen: o'lim de, o'mir de, perishteler de, ha'kimshilikler de, ha'zirgi ha'm keleshek zaman da, ku'shler de,
39 ba'lentlik te, teren'lik te, ulıwma, jaratılg'an hesh bir na'rse Qudaydın' bizlerge İyemiz Masix İysa arqalı bergen su'yispenshiliginen bizlerdi ayıra almaydı.

Rim 9
1 Masixqa tiyisli adam sıpatında haqıyqatın aytıp atırman, o'tirik so'ylep turg'anım joq. Muxaddes Ruwxqa boysınatug'ın hu'jdanım da bug'an gu'wa:
2 ju'regimde u'lken bir qayg'ım ha'm tawsılmas bir da'rtim bar.
3 -
4 Kanımız bir bolg'an tuwısqanlarım, yag'nıy izraillılardın' qutqarılıwı ushın, menin' Qudaydın' g'arg'ısına ushırap, Masixtan alaslatılıwım kerek bolsa, men qayıl bolar edim. Quday olardı balaları qılıp asırap alg'an, olarg'a O'z ullılıg'ın berip, olar menen kelisim du'zgen. Olarg'a Muxaddes Nızamın ha'm Qudayg'a xızmet etiw qag'ıydaların tapsırıp, wa'delerin de bergen.
5 Olar ullı ata-babalarımızdın' urpaqları ha'm Masix ta adam denesinde olardın' urpag'ınan kelip shıqqan. Masix – ha'mmenin' u'stinen hu'kimdar bolg'an, sheksiz alg'ıs-maqtawlarg'a ılayıq Qudaydın' O'zi. Awmiyin.
6 Men Qudaydın' so'zi orınlanbadı, demekshi emespen. Sebebi İzraildın' urpag'ı bolg'anlardın' ha'mmesi de haqıyqıy izraillılar emes.
7 Ja'ne de, İbrayımnın' urpag'ınan bolg'anlardın' ha'mmesi de İbrayımnın' haqıyqıy balaları emes. Quday İbrayımg'a: «Balan' Isaqtan tuwılg'anlardı g'ana senin' haqıyqıy urpaqların' dep esaplayman», – degen edi.
8 Demek, İbrayımnın' urpag'ınan bolg'anlardın' ha'mmesi de Qudaydın' balaları emes. Al Qudaydın' İbrayımg'a bergen wa'desi boyınsha tuwılg'anlar g'ana İbrayımnın' haqıyqıy urpaqları bolıp esaplanadı.
9 O'ytkeni Qudaydın' İbrayımg'a bergen wa'desi mınaday edi: «Kelesi jılı usınday waqıtta kelgenimde, Sara ullı boladı».
10 Sonın' menen birge, Rebekka da babamız Isaqtan ha'mledar bolıp, egiz ullardı tuwdı.
11 -
12 Biraq, bul balalar tuwılmastan aldın ha'm olar ele jaqsı yamasa jaman bir na'rse islemesten burın Quday Rebekkag'a: «U'lkeni kishkenesine xızmet etedi», – degen edi. Solay etip, Quday usı eki baladan birewin tan'lap alg'anda, onı islerine qarap emes, al belgilegen jobasının' iske asıwı ushın, O'z erki menen tan'lap aldı.
13 Ha'tte, Quday Muxaddes Jazıwda: «Yaqıptı su'ydim, al İsabtı jek ko'rdim», – degen.
14 Olay bolsa, ne deymiz? Quday a'dilsiz bolg'anı ma? Hesh qashan!
15 Sebebi Quday Muwsag'a bılay degen: «Kimge miyrim-sha'pa'a'timdi beriwdi qa'lesem, Sog'an miyrim-sha'pa'a'timdi beremen, Kimge rehim etiwdi qa'lesem, Sog'an rehim etemen».
16 Solay etip, tan'lanıw adamnın' qa'lewine yamasa tırısıwına emes, al Qudaydın' miyrim-sha'pa'a'tine baylanıslı.
17 O'ytkeni Quday Muxaddes Jazıwda Faraong'a bılay degen: «Ku'diretimdi sen arqalı ko'rsetiw ushın, Atım pu'tkil jer ju'zine ja'riyalanıwı ushın, Seni ma'rtebeli qıldım».
18 Solay etip, Quday qa'legen adamına miyrim-sha'pa'a'tin beredi ha'm qa'legen adamın tas bawır qıladı.
19 Endi sen mennen: «Eger Quday usılay islese, Ol nege adamdı ayıplaydı? Onın' erkine kim qarsı tura aladı?» – dep sorawın' mu'mkin.
20 Biraq, ha'y adam, Qudayg'a qarsılıq ko'rsetetug'ınday, sen kimsen'? Do'retilgen na'rse o'zin do'retkenge: «Meni nege bunday qılıp do'rettin'?» – dey me?
21 Ya bolmasa, gu'lalshı bir ılaydan eki ıdıs soqqanda, birewin qımbatlı is ushın qollanılatug'ın ıdıs, al ekinshisin a'piwayı is ushın qollanılatug'ın ıdıs qılıp sog'ıwg'a haqılı emes pe?
22 Quday da usılay is tutadı. Ol nabıt qılınıwg'a ha'm O'zinin' g'a'zebine ushırawg'a ılayıqlı adamlarg'a g'a'zebin to'gip, ku'shin ko'rsetiwdi qa'lese de, olarg'a u'lken sabırlılıq ko'rsetti.
23 Ja'ne de, Quday ma'rtebege eristiriw ushın O'zi aldın ala tayarlap qoyg'an adamlarına rehmin berip, O'zinin' sheksiz ullılıg'ın ko'rsetti.
24 Tek yahudiyler arasınan emes, al basqa milletler arasınan da Quday tan'lag'an usı adamlar – bizlermiz.
25 Osiya payg'ambardın' kitabında Quday bılay degen: «Xalqım bolmag'an xalıqtı, „xalqım“ dep, Su'ymegenimdi „su'yiklim“ dep atayman».
26 «„Sizler menin' xalqım emessiz“, – degen jerde, Tiri Qudaydın' balaları dep atalasız».
27 İyshaya payg'ambar da İzrail tuwralı ba'lent dawıs penen bılay deydi: «İzrail xalqının' sanı ten'iz qumınday ko'p bolsa da, Olardan tek az g'anası qutqarıladı.
28 Sebebi İyemiz shıg'arg'an hu'kimin, Jer ju'zinde tez ha'm tolıq a'melge asıradı».
29 İyshaya payg'ambardın' boljap aytqanınday: «Eger Ku'diretli İyemiz, Bizlerden na'sil qaldırmag'anda, Bizler Sodom qalası sıyaqlı bolıp, Gomora qalasına uqsap qalar edik» .
30 Olay bolsa, ne deymiz? Quday aldında aqlanıwg'a tırıspag'an basqa millet adamları o'z isenimi arqalı aqlandı.
31 Al Muxaddes Nızamdı orınlawı arqalı aqlanıwg'a tırısqan İzrail xalqı Muxaddes Nızamdı orınlawı arqalı aqlana almadı.
32 Ne ushın? O'ytkeni olar aqlanıwg'a isenimi arqalı emes, al sawap isleri arqalı erisiwge tırıstı. Sonlıqtan olar su'rniktiretug'ın tasqa su'rnigip quladı.
33 Muxaddes Jazıwda: «Minekey, Men Erusalimde bir tastı, Su'rniktiretug'ın ha'm qulatatug'ın jartastı ornataman. Biraq, Og'an isengen adam uyatqa qalmaydı», – delingen.

Rim 10
1 Tuwısqanlarım! Menin' ju'regimdegi a'rmanım ha'm Qudaydan jalbarınatug'ın tilegim – bul xalqım bolg'an izraillılardın' qutqarılıwı.
2 Olardın' Qudayg'a intalı ekenine o'zim gu'waman. Biraq, bul inta haqıyqıy tu'sinikke tiykarlanbag'an.
3 Sebebi olar Qudaydın' aqlaw jolın tu'sinbey, aqlanıwg'a Muxaddes Nızamdı orınlaw arqalı erisiwge tırısıp, Qudaydın' aqlaw jolın qabıl etpedi.
4 Masix Muxaddes Nızamnın' talapların tolıq orınlag'anlıqtan, Og'an isengen ha'r bir adam Quday aldında aqlanadı.
5 Muxaddes Nızamdı orınlaw arqalı aqlanıw haqqında Muwsa mınalardı jazadı: «Muxaddes Nızamdag'ı buyrıqlardı orınlag'an adam olar arqalı jasaydı».
6 Al isenim arqalı aqlanıw haqqında Muxaddes Jazıwda bılay delingen: «Kewlin'de: „Masixtı jerge tu'siriw ushın kim aspang'a shıg'adı?“
7 yamasa: „Masixtı o'limnen tiriltiw ushın kim tu'psiz tun'g'ıyıqqa tu'sedi?“ – deme».
8 Biraq, Muxaddes Jazıw ne demekte? «Qudaydın' so'zi sag'an jaqın, Ol senin' awzın'da ha'm ju'regin'de». Bizler ja'riyalap atırg'an isenim haqqında so'zler – usılar boladı.
9 Eger sen İysanı «İyem» dep awzın' menen ashıq ta'n alsan' ha'm Qudaydın' Onı o'limnen tiriltkenine shın ju'rekten isensen', qutqarılasan'.
10 O'ytkeni adam shın ju'rekten isengeni arqalı aqlanadı ha'm isenimi haqqında awzı menen ashıq ta'n alg'anı arqalı qutqarıladı.
11 Muxaddes Jazıwda aytılg'anday: «Og'an isengen hesh bir adam uyatqa qalmaydı».
12 Sebebi yahudiy menen grektin' arasında ayırmashılıq joq. Olardın' ha'mmesinin' İyesi bir. Ol O'zin shaqırg'anlardın' ha'mmesine saqıy.
13 Muxaddes Jazıwda aytılg'anday: «İyemizdin' atın aytıp shaqırg'an ha'r bir adam qutqarıladı».
14 Biraq, Qudayg'a isenbey turıp, Onı qalay shaqırıwg'a boladı? Ol tuwralı esitpey turıp, Og'an qalay iseniwge boladı? Quday haqqında so'zdi ja'riyalawshı bolmasa, qalay esitiwge boladı?
15 So'zdi ja'riyalawg'a jiberilmese, onı qalay ja'riyalaydı? Muxaddes Jazıwda aytılg'anday: «Xosh Xabardı ja'riyalawshılardın' ayaqları qanday a'jayıp!»
16 Degen menen, Xosh Xabarg'a izraillılardın' ha'mmesi de isene bermedi. İyshaya payg'ambardın' aytqanınday: «İyem! Bizler aytqan xabarg'a kim isendi?»
17 Demek, isenim esitiw arqalı payda boladı, al esitiw Masix haqqında so'zdin' ja'riyalanıwı arqalı boladı.
18 Biraq, menin' soraytug'ınım mınaw: izraillılar esitpedi me? A'lbette, esitti. «Aspan denelerinin' dawısları pu'tkil jer ju'zine, So'zleri du'nyanın' to'rt mu'yeshine jetip bardı».
19 Men ja'ne bir na'rseni soramaqshıman: İzrail tu'sinbedi me? Da'slep Muwsa arqalı Quday bılay degen edi: «Men sizlerde xalqım bolmag'an xalıq arqalı qızg'anısh payda etemen, Tu'sinigi az bolg'an xalıq arqalı g'a'zebin'izdi keltiremen».
20 Son'ınan İyshaya payg'ambar Qudaydın' so'zlerin batırlıq penen aytıp: «Meni izlemegenler taptı, Meni soramag'anlarg'a O'zimdi ko'rsettim», – degen edi.
21 Al, İzrail xalqı haqqında Quday bılay deydi: «So'zimdi tın'lamaytug'ın qaysar bir xalıqqa, Ku'ni boyı qushag'ımdı ashıp turdım».

Rim 11
1 Olay bolsa, men mına na'rseni sorap atırman: Quday O'z xalqınan ju'z burdı ma? Hesh qashan! Men de İbrayımnın' urpag'ınan, Benamin urıwınan shıqqan izraillıman.
2 Quday O'zi burınnan tan'lag'an xalqınan ju'z burmadı. Muxaddes Jazıwdın' İliyas payg'ambar tuwralı jazılg'an jerinde ne aytılg'anın bilmeysizler me? İliyas İzrail u'stinen Qudayg'a shag'ım jasap bılay degen edi:
3 «İyem! Olar Senin' payg'ambarların'dı o'ltirdi, Sag'an qurbanlıq shalınatug'ın jerlerdi qıyrattı. Tek jalg'ız men g'ana qaldım. Olar meni de o'ltiriwge ha'reket etpekte».
4 Og'an Quday ne dep juwap bergen edi? «Baaldın' aldında dize bu'kpegen jeti mın' adamdı Men O'zim ushın ajıratıp aldım».
5 Sol sıyaqlı, ha'zirgi waqıtta da izraillılar arasında Qudaydın' miyrimi menen tan'lang'an az g'ana adamlar bar.
6 Olar sawap isleri sebepli emes, al Qudaydın' miyrimi menen tan'lap alındı. Eger olar sawap isleri sebepli tan'lap alıng'anda, miyrim miyrim bolmas edi.
7 Solay etip, ne ju'z berdi? İzrail xalqının' ko'pshilik bo'legi izlegen na'rsesin taba almadı. Tek olardın' arasınan tan'lap alıng'anlar g'ana taptı. Al qalg'anlarının' ju'rekleri tas etildi.
8 Muxaddes Jazıwda aytılg'anday: «Quday olarg'a O'zinin' so'zin tu'sinbewi ushın biypa'rwalıq ruwxın berdi. Sonlıqtan olar usı ku'nge deyin, Ko'zleri bolsa da, ko'rmeydi, Kulaqları bolsa da, esitpeydi».
9 Dawıt bılay deydi: «Olar dasturxan basında otırg'anda duzaqqa tu'sip, Kaqpang'a alınsın ha'm qulap, jazalansın.
10 Ko'zlerin qaran'g'ılıq basıp, ko'rmey qalsın. Belleri awırmanlıqtan ma'n'gige bu'gilip qalsın!»
11 Olay bolsa, men mınanı sorap atırman: izraillılar tolıq nabıt bolıw ushın su'rnikti me? Hesh qashan! Biraq, izraillılardın' gu'naları sebepli, Quday basqa milletlerge qutqarılıw berdi ha'm bul arqalı olarda qızg'anısh oyattı.
12 Eger izraillılardın' gu'na islep qulap qalg'anı du'nyadag'ı basqa milletlerge baylıq alıp kelip, olardı bayıtsa, onda pu'tkil izraillılardın' qutqarılıwı du'nyadag'ı basqa milletlerge qanshelli ko'p baylıq alıp keledi!
13 Basqa milletlerden bolg'an sizlerge aytıp atırman: basqa milletler ushın elshi bolıp tayınlang'an men o'z xızmetimdi ma'rtebeli dep esaplayman.
14 Usı xızmetim arqalı milletim bir bolg'an tuwısqanlarımda qızg'anısh oyansa ha'm olardın' ayırımları bolsa da qutqarılsa eken.
15 O'ytkeni olardın' Quday ta'repinen qabıl etilmegeni du'nyadag'ı basqa milletlerdin' Quday menen jarasıwına sebepshi bolg'an bolsa, onda olardın' Quday ta'repinen qabıl etiliwi du'nyadag'ı basqa milletlerdin' qutqarılıp, o'limnen o'mirge o'tiwine sebepshi bolmay ma?
16 Eger qamırdın' birinshi bo'legi Qudayg'a bag'ıshlanıp, muxaddes bolsa, onda pu'tkil qamır da muxaddes boladı. Eger terektin' tamırı muxaddes bolsa, onda shaqaları da muxaddes.
17 Biraq, eger za'ytu'n ag'ashının' ayırım shaqaları, yag'nıy yahudiylerdin' ayırımları kesilip taslanıp, jabayı za'ytu'n ag'ashının' shaqası bolg'an sen, yag'nıy basqa millet adamı olardın' ornına jalg'anıp, ag'ashtın' shireli tamırınan na'r alsan',
18 kesilgen shaqalar aldında maqtanıp ketpe! Eger maqtanıp ketsen', umıtpa, sen tamırg'a emes, al tamır sag'an na'r berip turıptı.
19 Sen: «Menin' jalg'anıwım ushın shaqalar kesilip taslandı», – dewin' mu'mkin.
20 Durıs. Olar isenbegenlikten kesilip taslandı. Al sen isenimin' sebepli jalg'anıp turıpsan'. Sen maqtanba, al qorq!
21 Sebebi Quday ta'biyg'ıy shaqalardı ayamag'an bolsa, onda seni de ayamaydı.
22 Solay etip, sen Qudaydın' miyrim-sha'pa'a'tin ha'm qatallıg'ın ko'rip qoy: Quday isenimnen qaytqanlarg'a qatal. Biraq sen Onın' miyrim-sha'pa'a'tine sadıq qalsan', Ol da sag'an miyrim-sha'pa'a'tli. Olay bolmasa, sen de kesilip taslanasan'!
23 Degen menen, eger yahudiyler de isenbewshiligin qoysa, ag'ashqa ja'ne qayta jalg'anadı. O'ytkeni Quday olardı qaytadan jalg'ap qoyıwg'a qu'diretli.
24 Jabayı za'ytu'n ag'ashınan kesilip alıng'an shaqa bolg'an sen ta'biyatqa qarsı tu'rde jaqsı za'ytu'n ag'ashına jalg'andın'. Solay eken, ta'biyg'ıy shaqalardın' o'z ag'ashına qaytadan jalg'anıwı bunnan da an'satıraq!
25 Tuwısqanlarım, bilgishsinip ketpewin'iz ushın, sizlerdin' mına sırdan xabarsız qalıwın'ızdı qa'lemeymen: basqa milletlerden qutqarılatug'ınlardın' sanı tolmag'ansha, İzrail xalqının' bir bo'leginin' ju'regi tas bolıp qala beredi.
26 Biraq aqırında pu'tkil İzrail qutqarıladı. Muxaddes Jazıwda bılay delingen: «Quday İyemiz bılay deydi: „Kutqarıwshı Erusalimnen keledi, Ol Yaqıptın' urpag'ı bolg'an izraillılardı qudaysızlıqtan qutqaradı.
27 Olardın' gu'naların keshirgenimde, Menin' olar menen du'zgen kelisimim usı boladı“».
28 Xosh Xabardı qabıl etpegeni sebepli, yahudiyler Qudayg'a dushpan boldı. Bul sizlerdin' paydan'ız ushın xızmet etpekte. Degen menen, Quday olardın' ata-babaların tan'lap alg'anlıqtan, olardı su'yedi.
29 Sebebi Quday O'zinin' sıyların qaytarıp alıp, shaqırıg'ın biykarlamaydı.
30 Sizler bir waqıtları Qudayg'a boysınbaytug'ın edin'ler, biraq endi yahudiyler boysınbag'anı sebepli, sizler Qudaydın' miyrim-sha'pa'a'tine eristin'ler.
31 Sol sıyaqlı, yahudiyler ha'zir boysınbay atırg'an bolsa da, sizlerdin' Qudaydın' miyrim-sha'pa'a'tine eriskenin'iz sebepli, olar da Qudaydın' miyrim-sha'pa'a'tine erisedi.
32 O'ytkeni Quday ha'mme adamlardı olardın' boysınbaytug'ın ta'biyatına tutqın qılıp, olarg'a O'z miyrim-sha'pa'a'tin ko'rsetti.
33 O, Qudaydın' baylıg'ı, danalıg'ı ha'm bilimi qanday teren'! Onın' sheshimlerine hesh kimnin' aqılı jetpeydi, jolların da hesh kim izertlep shıg'a almaydı!
34 «İyemizdin' oy-pikirlerin kim bile aladı? Kim Og'an ma'sla'ha'tshi bolg'an?»
35 «Qudaydan qaytarıp alıw ushın, Kim Og'an aldın ala bir na'rse bergen?»
36 Sebebi Quday pu'tkil barlıqtı jaratqan. Ha'mmesi Ol arqalı ha'm Ol ushın bar bolg'an. Og'an ma'n'gige dan'q bolsın! Awmiyin.

Rim 12
1 Solay etip, ha'y tuwısqanlarım, Qudaydın' miyrim-sha'pa'a'ti haqı sizlerge jalbarınaman: o'zlerin'izdi Qudayg'a unaytug'ın muxaddes ha'm tiri qurbanlıq qılıp, Og'an bag'ıshlan'lar. Bul sizlerdin' Quday aldındag'ı ılayıqlı xızmetin'iz boladı.
2 Bul du'nyanın' adamlarına eliklemen'ler. Al Qudaydın' oy-pikirlerin'izdi jan'alap, Onın' sizlerdi tolıq o'zgertiwine jol qoyın'lar. Sonda sizler Qudaydın' jaqsı ha'm minsiz erkin, yag'nıy Og'an nenin' unaytug'ının ayırıp bilesizler.
3 Qudaydın' mag'an bergen miyriminen paydalanıp, ha'mmen'izge aytıp atırman: o'zin'izdi shekten tıs joqarı bahalaman'lar. Kerisinshe, ha'r bir adam Qudaydın' o'zine bergen isenimine qaray, o'zin ılayıqlı bahalasın.
4 O'ytkeni denemiz bir bolsa da, mu'shelerimiz ko'p ha'm mu'shelerimizdin' atqaratug'ın xızmeti de ha'r tu'rli.
5 Sol sıyaqlı, bizler ko'p adam bolsaq ta, Masixtın' bir denesin quraymız ha'm o'z ara baylanıs jasaytug'ın bir denenin' mu'shelerimiz.
6 Qudaydın' bizlerge bergen miyrimi boyınsha, bizler ha'r tu'rli ruwxıy sıylarg'a iyemiz. Kimnin' payına payg'ambarshılıq etiw sıyı tiyse, ol isenimine qaray payg'ambarshılıq etsin.
7 Xızmet etiw tiyse, xızmet etsin. Ta'lim beriw tiyse, ta'lim bersin.
8 Al kimnin' payına jubanısh beriw tiyse, jubanısh bersin. U'lestiriwshi bolıw tiyse, shın kewilden u'lestirsin. Basshılıq etiw tiyse, g'ayrat penen basshılıq etsin. Miyrim-sha'pa'a't etiw tiyse, quwanıshlı tu'rde miyrim-sha'pa'a't ko'rsetsin.
9 Su'yispenshiligin'iz haqıyqıy bolsın. Jamanlıqtan qashıp, jaqsılıqqa jabısıp alın'lar.
10 Bir-birin'izdi tuwısqanlıq su'yispenshilik penen shın ju'rekten su'yin'ler. Bir-birin'izge o'z ara hu'rmet ko'rsetiwge tırısın'lar.
11 İntan'ız pa'seymesin. Erinshek bolman'lar. İyemizge jalınlı ruwx penen xızmet etin'ler.
12 U'mit etip, quwanıp jasan'lar. Kıyınshılıqlarda sabırlı bolın'lar. U'zliksiz duwa etin'ler.
13 Mu'ta'jlikte jasap atırg'an iseniwshiler menen barın'ızdı bo'lisin'ler. Miymandos bolıwg'a tırısın'lar.
14 Sizlerdi quwdalaytug'ınlar ushın Qudaydan jaqsılıq tilen'ler. Ѓarg'ıs emes, al jaqsılıq tilen'ler.
15 Kuwanıp atırg'anlar menen birge quwanıp, jılap atırg'anlar menen birge jılan'lar.
16 O'z ara awızbirishilikli bolın'lar: menmenlikke berilmey, basqalar pa's ko'retug'ın adamlar menen qatnas jasan'lar. O'zlerin'izdi basqalardan aqıllı sanaman'lar.
17 Hesh kimnin' jamanlıg'ına jamanlıq penen juwap qaytarman'lar. Ha'mmenin' oyı boyınsha jaqsı dep sanalg'an islerdi islewge tırısın'lar.
18 Eger mu'mkin bolsa, qolın'ızdan kelgenshe, barlıq adamlar menen tatıwlıqta jasan'lar.
19 Su'yikli tuwısqanlarım! O'zin'iz ushın o'sh alman'lar. Al bunı Qudayg'a tapsırın'lar. Sebebi Muxaddes Jazıwda İyemiz bılay deydi: «O'sh alıw Menin' qolımda, sazayın O'zim beremen».
20 Kerisinshe: «Dushpanın' ash bolsa, onı toydır, Sho'llegen bolsa, suw ber. Sen usılay islesen', Onı uyatqa qaldırasan'».
21 Jamanlıqtan jen'ilme. Al, jamanlıqtı jaqsılıq penen jen'.

Rim 13
1 Ha'r bir adam basqarıwshı hu'kimetke boysınsın. O'ytkeni Qudaydan bolmag'an hesh qanday hu'kimet joq. Bar bolg'an hu'kimetlerdin' ha'mmesi de Quday ta'repinen ornatılg'an.
2 Sonlıqtan hu'kimetke qarsı shıqqan adam Quday ornatqan ta'rtipke qarsı shıqqan boladı. Bunday adamlar jazag'a ushıraydı.
3 Sebebi basshılardan jaqsılıq islewshiler emes, al jamanlıq islewshiler qorqadı. Basshılardan qorqpawdı qa'leysen' be? Onda jaqsılıq isle. Sonda sen basshının' maqtawına erisesen'.
4 Basshı – senin' paydan' ushın miynet etetug'ın Qudaydın' xızmetshisi. Biraq, eger sen jamanlıq isleytug'ın bolsan', qorq! O'ytkeni ol qılıshtı biykarg'a ko'terip ju'rgen joq. Ol Qudaydın' xızmetshisi bolıp, jamanlıq islewshini Qudaydın' g'a'zebi menen jazalaydı.
5 Sonlıqtan tek Qudaydın' g'a'zebinen qorqqanlıqtan emes, al hu'jdanın' boyınsha da boysınıwın' tiyis.
6 Sizlerdin' salıq to'lewin'izdin' sebebi de usı. Sebebi salıq jıynawg'a biyligi bar adamlar da o'z isi menen ba'rqulla ba'nt bolıp, Qudayg'a xızmet etedi.
7 Solay etip, ha'r kimge tiyislisin berin'ler: salıq jıynawshıg'a – salıq, bajı jıynawshıg'a – bajı berin'ler ha'm qorqıwg'a ılayıq adamnan qorqıp, hu'rmetke ılayıq adamg'a hu'rmet ko'rsetin'ler.
8 Hesh kimge qarızdar bolman'lar. Hesh qashan tolıq o'tep bolmaytug'ın qarız bolg'an, bir-birewdi su'yiwdi toqtatpan'lar. O'ytkeni basqalardı su'ygen adam Muxaddes Nızamdı orınlag'an boladı.
9 «Neke hadallıg'ın buzba, adam o'ltirme, urlıq isleme, basqanın' mu'lkin ku'seme», – degen buyrıqlar ha'm qalg'an barlıq buyrıqlar mına so'zlerde ja'mlengen: «O'zin'di su'ygenin' sıyaqlı, janın'dag'ı adamdı da su'y».
10 Janındag'ı adamdı su'yetug'ın og'an jamanlıq islemeydi. Sonlıqtan basqalardı su'yiw – bul Muxaddes Nızamdı orınlaw demek.
11 Ha'zirgi zamannın' qanday ekenin bilip, usını orınlan'lar. Endi sizlerdin' uyqıdan oyanatug'ın waqtın'ız keldi. Sebebi bizlerdin' qutqarılıwımız bizler isengen da'slepki waqıtlarg'a qarag'anda, ha'zir jaqınıraq.
12 Tu'n o'tip, ku'ndiz jaqınladı. Sonlıqtan qaran'g'ılıqtın' islerin taslap, nurdın' sawıt-quralların tag'ıp alayıq.
13 Ayshı-a'shiretke ha'm ma'sku'nemlikke, haramılıqqa ha'm buzıqshılıqqa, ja'njel ha'm ku'nshillikke berilmeyik. Ku'ndizge jarasatug'ın a'depli o'mir su'reyik.
14 İyemiz İysa Masixtın' sizlerdi basqarıwına jol qoyın'lar ha'm gu'nakar ta'biyatın'ızdın' jaman qa'lewlerine boysınban'lar.

Rim 14
1 İsenimi ha'lsiz adamdı onın' pikirleri haqqında tartıspay qabıl etin'ler.
2 Mısalı: birew ha'mme na'rseni jewge boladı dep isenedi. Al isenimi ha'lsiz bolg'an tek palız o'nimlerin g'ana jeydi.
3 Ha'mme na'rseni jeytug'ın adam jemeytug'ın adamdı pa's ko'rmesin. Ayırım na'rselerdi jemeytug'ın adam jeytug'ın adamdı hu'kim etpesin. O'ytkeni Quday ekewin de qabıl etken.
4 Basqanın' xızmetshisin hu'kim etetug'ınday, sen kimsen'? Xızmetshi o'z xojayınının' aldında turadı yamasa jıg'ıladı. Ol ayaqqa turg'ızıladı. Sebebi onı ayaqqa turg'ızıwg'a İyemizdin' qu'direti jetedi.
5 Ja'ne de, birew bir ku'ndi basqa ku'nnen a'hmiyetlirek dep sanaydı, al basqa birew ushın ha'mme ku'n birdey. Ha'r bir adam o'z ko'z qarasında tolıq isenimge iye bolsın.
6 Ku'nlerdi ayrıqsha qılıp belgileytug'ın olardı İyemiz ushın belgileydi. Al ha'mme na'rseni jeytug'ın adam Qudayg'a shu'kirlik etip, olardı İyemiz ushın jeydi. Ayırım na'rselerdi jemeytug'ın adam da İyemiz ushın jemeydi ha'm Qudayg'a shu'kirlik etedi.
7 O'ytkeni hesh birimiz tek o'zimiz ushın jasamaymız ha'm hesh birimiz de tek o'zimiz ushın o'lmeymiz.
8 Jasasaq, İyemiz ushın jasaymız. O'lsek te, İyemiz ushın o'lemiz. Solay etip, jasasaq ta, o'lsek te İyemizge tiyislimiz.
9 Usı maqsette Masix o'lip, o'limnen qayta tirildi. Sonlıqtan Ol o'lilerdin' de, tirilerdin' de İyesi boldı.
10 Olay bolsa, sen nege tuwısqanın'dı hu'kim etesen'? Nege tuwısqanın'dı pa's ko'resen'? Ha'mmemiz de Qudaydın' hu'kim gu'rsisi aldında juwap beremiz-g'o.
11 Muxaddes Jazıwda İyemiz bılay deydi: «Tiriligim haqı ant ishemen: Ha'r bir adam Menin' aldımda dize bu'gedi. Ha'r bir adam Menin' Quday ekenimdi ashıq ta'n aladı».
12 Solay etip, ha'r bir adam o'zi ushın o'zi Quday aldında juwap beredi.
13 Sonlıqtan bunnan bılay, bir-birimizdi hu'kim etpeyik. Kerisinshe, tuwısqanın'ızdı azg'ırıwg'a salmawg'a ha'm onın' isenimine zıyan keltirmewge tırısın'lar.
14 İyemiz İysag'a tiyisli bir adam sıpatında mınanı bilemen ha'm anıq isenemen: hesh bir na'rse o'zliginen haram emes. Biraq, bir na'rseni haram dep esaplag'an adam ushın sol na'rse haram boladı.
15 Eger tuwısqanın' sen jeytug'ın na'rse sebepli qapa bolsa, onda sen su'yispenshilik penen is tutıp atırg'an joqsan'. Jeytug'ın na'rsen' menen onın' isenimin nabıt qılma! Sebebi Masix bul adam ushın da o'lgen-g'o.
16 Sizler jaqsı dep esaplag'an na'rsege so'z kelmesin.
17 O'ytkeni Qudaydın' Patshalıg'ı jeytug'ın ha'm ishetug'ın na'rselerden ibarat emes, al haqlıq, tınıshlıq ha'm Muxaddes Ruwx beretug'ın quwanıshtan ibarat.
18 Masixqa usı jol menen xızmet etetug'ın adam Qudayg'a unaydı ha'm ol adamlardın' maqtawına ılayıq.
19 Solay etip, o'zlerimizdi tınıshlıq alıp keletug'ın ha'm o'z ara ruwxıy ku'sh beretug'ın islerge bag'ıshlayıq.
20 Jeytug'ın na'rse sebepli, Qudaydın' islerin buzba! Jeytug'ın ha'mme na'rse hadal. Biraq, jeytug'ın na'rsesi arqalı basqa adamdı azg'ırıwg'a salg'an jaman is qılg'an boladı.
21 Go'sh jewin', araq-sharap ishiwin' yamasa basqa bir na'rse islewin' tuwısqanın'dı azg'ırıwg'a salatug'ın bolsa, onda bunday islerdi islemegenin' durıs.
22 Bular boyınsha isenimin'di o'zin' menen Qudaydın' arasında saqla. O'zi durıs dep esaplaytug'ın isti islegeni ushın, o'zin ayıplamaytug'ın adam qanday baxıtlı!
23 Biraq, ekilenip jeytug'ın adam hu'kim etiledi. Sebebi ol bunı isenim menen islemegen boladı. Al isenim menen islenbegen ha'r bir is – gu'na.

Rim 15
1 İsenimi ku'shli bolg'an bizler tek o'zimizdin' ma'pimizdi oylamay, isenimi ha'lsiz bolg'anlardın' ha'lsizliklerin ko'terisiwge parızlımız.
2 Ha'r birimiz janımızdag'ı adamg'a ruwxıy ku'sh beriw ushın, ol ushın jaqsı bolg'an na'rseni go'zlep, onın' ma'pin oylayıq.
3 O'ytkeni Masix ta O'zinin' ma'pin oylamadı. Muxaddes Jazıwda aytılg'anday: «Sag'an til tiygizgenlerdin' jaman so'zleri Mag'an tiydi».
4 Burın Muxaddes Jazıwlarda aytılg'anlardın' ha'mmesi de bizlerge ta'lim beriw ushın jazılg'an. Solay etip, bizler olar arqalı sabırlılıq ha'm jubanısh tawıp, u'mit penen jasay alamız.
5 Sabırlılıq ha'm jubanıshtın' tiykarı bolg'an Qudaydın' O'zi sizlerdin' Masix İysadan o'rnek alıp, awızbirishilik penen jasawın'ızg'a ja'rdem etsin.
6 Solay etip, sizler İyemiz İysa Masixtın' A'kesi bolg'an Qudaydı birgelikte ha'm bir awızdan alg'ıslaysızlar.
7 Sonlıqtan Qudaydın' alg'ıslanıwı ushın Masix sizlerdi qabıl etkenindey, sizler de bir-birin'izdi qabıl etin'ler.
8 Sebebi menin' aytatug'ınım mınaw: Qudaydın' yahudiylerdin' ata-babalarına bergen wa'desin a'melge asırıp, Onın' sadıq ekenin ko'rsetiw ushın, Masix yahudiylerdin' xızmetshisi boldı.
9 Masix bunı Muxaddes Jazıwda: «Seni basqa milletler arasında alg'ıslayman ha'm Senin' atın'dı jırlayman», – dep aytılg'anday, basqa milletlerdin' de Qudaydın' miyrim-sha'pa'a'tine erisip, Qudaydı alg'ıslawı ushın isledi.
10 Muxaddes Jazıwda ja'ne de: «Ha'y, basqa milletler, Qudaydın' xalqı menen birge shadlanın'lar!» – delingen.
11 Tag'ı da bılay delingen: «Ha'y, barlıq basqa milletler, Quday İyemizdi alg'ıslan'lar! Ha'mme xalıqlar Onı maqtan'lar!»
12 İyshaya payg'ambar da bılay deydi: «İshaydın' urpag'ınan biri kelip, Basqa milletlerdi basqaradı. Olar Onnan u'mit etip jasaydı».
13 U'mittin' tiykarı bolg'an Quday Muxaddes Ruwxtın' ku'shi menen u'mitke tolıp tasıwın'ız ushın, kewillerin'izdi isenimin'iz arqalı quwanısh ha'm tınıshlıqqa toltırsın.
14 Tuwısqanlarım, al endi sizlerge kelsek, sizlerdin' jaqsılıqqa tolı ha'm ha'r tu'rli bilimge bay ekenin'izge, a'sirese bir-birin'izge aqıl-na'siyat bere alatug'ının'ızg'a men tolıq isenemen.
15 Biraq, Qudaydın' mag'an bergen miyrimi menen sizlerge esletip qoyıw ushın, bul xattın' ayırım jerlerin batıllıq penen jazdım.
16 Men Qudaydın' usı miyrimi menen, basqa milletler ushın Masix İysanın' xızmetshisi boldım. Basqa milletler Muxaddes Ruwx penen muxaddes qılınıp, Qudayg'a unaytug'ın sıy bolıwı ushın, men Qudaydın' Xosh Xabarın bir ruwxaniy sıpatında ja'riyalap atırman.
17 Sonlıqtan men Masix İysag'a tiyisli bolıp, Qudayg'a degen xızmetim menen maqtana alaman.
18 Masix menin' menen birge bolıp, basqa milletlerdin' Qudayg'a boysınıwı ushın, so'zlerim ha'm is-ha'reketlerim arqalı islegenlerinen basqa hesh na'rse haqqında aytıwg'a batılım jetpeydi:
19 bul isler ka'ramatlı belgilerdin' ha'm tan' qalarlıq na'rselerdin' ku'shi menen, ja'ne de Muxaddes Ruwxtın' qu'direti menen islendi. Solay etip, men Erusalimnen baslap İllirik u'lkesine deyin aralap, Masixtın' Xosh Xabarın ha'mme jerge ja'riyaladım.
20 Basqa bir adamnın' salg'an tırnaq tasının' u'stine imarat qurmayın dep, men Xosh Xabardı Masixtın' atın ele esitpegen jerlerde ja'riyalawg'a tırıstım.
21 Muxaddes Jazıwda aytılg'anday: «Onnan xabarsız bolg'anlar ko'redi, Esitpegenler tu'sinedi».
22 Mine, usı sebep janın'ızg'a barıwıma mag'an ko'p ma'rtebe irkinish jasadı.
23 Endi bolsa, bul jerlerde men isleytug'ın hesh na'rse qalmadı. Ja'ne de, men qansha jıllardan beri sizlerge barıwdı arzıw etkenim sebepli,
24 İspaniyag'a qaray jolg'a shıqsam, sizlerge barmaqshıman. O'tip baratırg'anımda aldı menen sizlerdi ko'rip, biraz diydarın'ızg'a toyg'anımnan son', mag'an ja'rdem etip, sol jaqqa shıg'arıp salasız, degen u'mittemen.
25 Al ha'zir bolsa, men Erusalimge barıp, sol jerdegi iseniwshilerge ja'rdem bermekshimen.
26 O'ytkeni Makedoniya menen Axayadag'ı iseniwshiler Erusalimdegi iseniwshiler arasındag'ı mu'ta'jlikte jasaytug'ınlar ushın aqshalay ja'rdem etiwdi maqul ko'rdi.
27 Awa, maqul ko'rdi. Olar haqıyqattan da, Erusalimdegi iseniwshiler aldında qarızdar. Sebebi o'zleri Xosh Xabar arqalı alg'an ruwxıy jarılqawlardı yahudiy iseniwshileri basqa milletler menen bo'liskenlikten, basqa millet iseniwshileri de olarg'a aqshalay ja'rdem berip, xızmet etiwge parızlı.
28 Solay etip, jıynalg'an g'a'rejetti olarg'a jetkizip, usı isti orınlag'anımnan son', jol-jo'nekey sizler menen diydar ko'risip, İspaniyag'a ketemen.
29 Janın'ızg'a barg'anımda, sizlerge Masixtın' tolıq jarılqawın aparatug'ınımdı bilemen.
30 Tuwısqanlarım, İyemiz İysa Masixtın' atı menen ha'm Muxaddes Ruwxtın' su'yispenshiligi menen sizlerge jalbarınaman: menin' menen birge Qudayg'a duwa etip, men ushın bar jigerin'iz benen soran'lar.
31 Yahudiyadag'ı isenbeytug'ın adamlardan qutılıwım ushın ha'm Erusalimdegi xızmetimdi sol jerdegi iseniwshiler quwanısh penen qabıl alıwı ushın duwa etin'ler.
32 Ja'ne de, Quday qa'lese, men sizlerdin' janın'ızg'a quwanısh penen barıp, sizler menen birge kewlimdi xoshlawım ushın da soran'lar.
33 Tınıshlıq beriwshi Qudaydın' O'zi ha'mmen'izge yar bolsın! Awmiyin.

Rim 16
1 Kenxreyadag'ı iseniwshiler ja'ma'a'tinin' xızmetshisi bolg'an Fiba apamızdı sizlerge tapsıraman.
2 Onı muxaddeslerge mina'sip tu'rde, İyemizdin' atı menen qabıl qılın'lar. Ja'ne de, onın' qanday mu'ta'jligi bolsa da, ja'rdem etin'ler. O'ytkeni ol da ko'p adamlarg'a, sonın' ishinde mag'an ja'rdemshi boldı.
3 Menin' menen birge Masix İysag'a xızmet etiwshi Priskila ha'm Akilag'a sa'lem aytın'lar.
4 Olar menin' janım ushın o'z o'mirin qa'wip astına qoydı. Bunın' ushın tek men emes, al basqa milletlerdin' ha'mme iseniwshi ja'ma'a'tleri de olarg'a minnetdar.
5 Olardın' u'yindegi iseniwshiler ja'ma'a'tine de sa'lem aytın'lar. Aziya u'lkesinen birinshi bolıp İysag'a isengen su'yikli tuwısqanım Epenetusqa sa'lem aytın'lar.
6 Sizler ushın ko'p miynet etken Ma'riyamg'a sa'lem aytın'lar.
7 Masixtın' elshileri arasında abıraylı bolg'an, mennen burın Masixqa isengen ag'ayinlerim ha'm qamaqta birge bolg'an doslarım Andronik penen Yuniyag'a sa'lem aytın'lar.
8 İyemizge tiyisli bolg'an su'yikli tuwısqanım Ampliyatusqa sa'lem aytın'lar.
9 Bizler menen birge Masixqa xızmet etetug'ın Urbanusqa ha'm su'yikli tuwısqanım Staxiyag'a sa'lem aytın'lar.
10 Sınaqtan o'tip, Masixqa ılayıqlı dep tabılg'an Apelisqa sa'lem aytın'lar. Aristobuldın' u'y-ishine sa'lem aytın'lar.
11 Ag'ayinim İrodiong'a sa'lem aytın'lar. Narkistin' u'y-ishindegi İyemizge tiyisli bolg'anlarg'a sa'lem aytın'lar.
12 İyemizdin' xızmetinde miynet etip atırg'an hayallar: Trifen ha'm Trifosqa sa'lem aytın'lar. İyemizge xızmet etiw jolında ko'p miynet etken hayal – su'yikli tuwısqanım Persiske sa'lem aytın'lar.
13 İyemiz ta'repinen tan'lap alıng'an Rufusqa ha'm men ushın anamday bolg'an onın' anasına sa'lem aytın'lar.
14 Asinkrit, Flegon, Germes, Patrovas, Germas ha'm olardın' janındag'ı tuwısqanlarg'a sa'lem aytın'lar.
15 Filologus ha'm Yuliyag'a, Nirey ha'm onın' qarındasına, Olimpasqa ha'm olardın' janındag'ı barlıq iseniwshilerge sa'lem aytın'lar.
16 Bir-birin'izdi muxaddes posa menen su'yip, sa'lemlesin'ler. Masixqa tiyisli bolg'an ha'mme ja'ma'a'tler sizlerge sa'lem aytıp atır.
17 Tuwısqanlarım, sizlerge jalbarınaman, o'zlerin'izge u'yretilgen ta'liymatqa qarsı shıg'ıp, alawızlıq ha'm azg'ırıw alıp keletug'ın adamlardan saq bolıp, olardan awlaq ju'rin'ler.
18 Sebebi bunday adamlar İyemiz Masixqa emes, al o'z qarınlarına xızmet etedi. Olar sada adamlardı maylı til ha'm jag'ımpazlıq so'zleri menen aldaydı.
19 Sizlerdin' Qudayg'a boysınıp jasaytug'ının'ız ha'mmege ma'lim boldı. Men sol sebepten quwanıshlıman ha'm sizlerdin' jaqsılıq islewde dana bolıwın'ızdı, al jamanlıq islewde sada bolıwın'ızdı qa'leymen.
20 Tınıshlıq beriwshi Qudaydın' O'zi jaqın arada shaytandı ayaqların'ızdın' astında ezip taslaydı. İyemiz İysanın' miyrimi sizlerge yar bolsın!
21 Menin' menen birge xızmet etiwshi Timofey, ag'ayinlerim Lukiy, Yason ha'm Sosipater sizlerge sa'lem aytıp atır.
22 Bul xattı Paveldin' awzınan jazıp otırg'an men, Tertiy de, iseniwshi tuwısqanın'ız sıpatında sizlerge sa'lem jollayman.
23 Men ushın ha'm pu'tkil iseniwshiler ja'ma'a'ti ushın o'z u'yinen orın bergen Gayus sizlerge sa'lem aytıp atır. Ja'ne de, qala qaznashısı Erastus ha'm tuwısqanımız Kuartus sizlerge sa'lem aytıp atır.
25 Men ja'riyalap ju'rgen İysa Masix haqqında Xosh Xabar arqalı, yag'nıy O'zi a'yyemgi waqıtlardan beri qupıya tutqan sırın ashıwı arqalı Quday sizlerdin' isenimin'izdi bekkemleytug'ın qu'diretke iye.
26 Usı sır payg'ambarlardın' Jazıwları arqalı ha'zir ashılıp, ma'n'gi jasaytug'ın Qudaydın' buyrıg'ı boyınsha, barlıq milletlerge ma'lim etildi. Bul barlıq milletlerdin' Qudayg'a isenip, Og'an boysınıp jasawı ushın boldı.
27 Jalg'ız ha'm dana Qudayg'a İysa Masix arqalı ma'n'gige dan'q bolsın! Awmiyin.

1 Korint 1
1 Qudaydın' qa'lewi menen Masix İysanın' elshisi bolıwg'a shaqırılg'an men, Pavelden ha'm tuwısqanımız Sostenisten,
2 Korinf qalasındag'ı Qudaydın' ja'ma'a'tine sa'lem! Bizler bul xattı İyemiz İysa Masixtın' atın ha'mme jerde aytıp shaqırıwshılardın' ha'mmesi menen birge Masix İysa arqalı muxaddes qılıng'an ha'm muxaddesler dep atalg'an sizlerge jazıp atırmız. İysa Masix – olardın' da, bizlerdin' de İyemiz.
3 A'kemiz Quday ha'm İyemiz İysa Masix sizlerge miyrim ha'm tınıshlıq bersin!
4 Qudaydın' Masix İysa arqalı sizlerge bergen miyrimi sebepli, sizler ushın Qudayıma ba'rqulla shu'kirlik bildiremen.
5 O'ytkeni sizler Masix penen qatnas jasag'anlıqtan, ha'r ta'repleme bay boldın'lar. A'sirese Qudaydın' so'zin aytıwda sheshen ha'm ha'r qıylı bilimge iye boldın'lar.
6 Bizlerdin' Masix İysa haqqında gu'walıg'ımız sizlerdin' o'mirin'izde usılay tastıyıqlandı.
7 Solay etip, sizler hesh qanday ruwxıy sıydan kemshilik ko'rmey, Masixtın' qayta keliwin intizarlıq penen ku'tesizler.
8 İyemiz İysa Masix keletug'ın ku'ni ayıpsız bolıwın'ız ushın, Quday sizlerdi aqırına deyin bekkem qıladı.
9 Sizlerdi O'z Ulı İyemiz İysa Masix penen qatnasta bolıwg'a shaqırg'an Quday – sadıq.
10 Tuwısqanlarım! İyemiz İysa Masixtın' atının' biyligi menen eskertemen: ha'mmen'iz awızbirishilikli bolın'lar. Aran'ızda bo'liniw bolmay, bir oy ha'm bir maqset penen birlesin'ler.
11 Sebebi tuwısqanlarım, Xloystın' u'y-ishindegi adamlardan aran'ızda tartıslar bar ekenin bildim.
12 Menin' aytajag'ım mınaw: sizler: «Men Pavelge tiyislimen», «Men Apolosqa tiyislimen», «Men Kifag'a tiyislimen» yamasa «Men Masixqa tiyislimen» dep aytıp ju'rgen qusaysız.
13 Masix bo'lindi me? Sizler ushın atanaq ag'ashqa Pavel shegelenip pe edi? Sizler Paveldin' atı menen suwg'a shomıldırılg'an ba edin'iz?
14 Men sizlerdin' aran'ızdan Krispus penen Gayustan basqa hesh kimdi suwg'a shomıldırmag'anım ushın Qudayg'a shu'kirlik etemen.
15 Sonlıqtan hesh kim menin' atım menen suwg'a shomıldırıldım, dep ayta almaydı.
16 Ras, men tag'ı Stepannın' u'yi ishindegilerdi de suwg'a shomıldırdım. Bulardan basqa ja'ne kimlerdi suwg'a shomıldırg'anımdı esime tu'sire almayman.
17 Masix meni suwg'a shomıldırıw ushın emes, al Xosh Xabardı ja'riyalaw ushın jiberdi. Masixtın' atanaq ag'ashtag'ı o'limi a'hmiyetin joytpawı ushın, men Xosh Xabardı dana so'zlerge tiykarlanbay ja'riyaladım.
18 Masixtın' atanaq ag'ashı haqqında so'zler nabıt bolatug'ınlar ushın aqmaqlıq, biraq qutqarılatug'ın bizler ushın Qudaydın' qu'direti.
19 O'ytkeni Muxaddes Jazıwda Quday bılay degen: «Danalardın' danalıg'ın joq etemen, Aqıllı adamlardın' aqılın bosqa shıg'araman».
20 Olay bolsa, dana adam qa'ne? Alım qa'ne? Ha'zirgi zamannın' oyshılı qa'ne? Quday du'nyanın' danalıg'ın aqılsızlıqqa aylandırmadı ma?
21 Sebebi du'nyanın' o'z aqıl-danalıg'ı menen Qudaydı bilmewi Qudaydın' danalıg'ı boyınsha boldı. Sonlıqtan Quday isengen adamlardı bizlerdin' aqılsız dep sanalg'an wazımız benen qutqarıwdı maqul ko'rdi.
22 Yahudiyler ka'ramatlı belgiler ko'rsetiwimizdi talap etedi, grekler wazımızdan danalıq izleydi.
23 Biraq bizler atanaq ag'ashqa shegelengen Masix haqqında ja'riyalap atırmız. Yahudiyler ushın bul tosqınlıq boladı, al basqa milletler ushın aqılsızlıq bolıp ko'rinedi.
24 Quday ta'repinen tan'lang'anlar ushın bolsa, ol ya yahudiy bolsın, ya grek bolsın, atanaq ag'ashqa shegelengen usı Masix – Qudaydın' qu'direti ha'm Onın' danalıg'ı.
25 O'ytkeni Qudaydın' «aqılsızlıg'ı» adamnın' danalıg'ınan anag'urlım u'stinirek, Qudaydın' «ha'lsizligi» adamnın' ku'shinen anag'urlım qu'diretlirek.
26 Tuwısqanlarım, Quday ta'repinen shaqırılg'an waqtın'ızda kim bolg'anın'ızdı eske tu'sirip ko'rin'ler. Adamnın' ko'z qarası boyınsha aran'ızda danalar da, biylikke iye adamlar da, aqsu'yek adamlar da ko'p emes edi.
27 Biraq, Quday danalardı uyatqa qaldırıw ushın, du'nya aqılsız dep sanag'an adamlardı, ku'shlilerdi uyatqa qaldırıw ushın, du'nya ha'lsiz dep sanag'an adamlardı tan'ladı.
28 Ol ja'ne de, du'nya a'hmiyetli dep sanag'anlardı arzımas qılıw ushın, du'nya shıg'ısı to'men, pa's ha'm a'hmiyetsiz dep sanag'anlardı tan'ladı.
29 Quday bunı O'zinin' aldında hesh bir adam maqtanbawı ushın isledi.
30 Biraq, sizler o'mirin'izdin' tiykarı bolg'an Quday sebepli, Masix İysa menen qarım-qatnasqa iyesiz. Masix bizler ushın Qudaydın' danalıg'ı bolıp, bizlerdi aqlap, muxaddes qıldı ha'm gu'nalarımız ushın to'lem to'lep qutqardı.
31 Solay etip, Muxaddes Jazıwda aytılg'anday: «Maqtanatug'ın adam İyemiz benen maqtansın».

1 Korint 2
1 Tuwısqanlarım, men sizlerge barıp, Qudaydın' sırın ja'riyalag'anımda, sheshen so'zler yamasa artıqmash danalıq qollanbadım.
2 Sebebi aran'ızda bolg'an waqtımda, tek İysa Masixqa ha'm Onın' atanaq ag'ashqa shegeleniwine g'ana ayrıqsha dıqqat awdarıwg'a qarar ettim.
3 Men sizlerge ha'lsizlik, qorqınısh ha'm qattı dirildi menen bardım.
4 So'ylegen so'zim ha'm aytqan wazım adam aqılının' isendiriwshi so'zlerine emes, al Muxaddes Ruwxtın' O'z qu'direti menen ko'rsetken da'liline tiykarlang'an edi.
5 Menin' bundag'ı maqsetim – isenimin'izdin' adamnın' aqılına emes, al Qudaydın' qu'diretine tiykarlanıwı edi.
6 Degen menen, bizler ruwxıy jetisken adamlar arasında dana so'zler so'yleymiz. Biraq bul danalıq usı du'nyanın' ha'm onın' o'tkinshi hu'kimdarlarının' danalıg'ı emes.
7 Bizler Qudaydın' jasırın ha'm sırlı bolg'an danalıg'ı haqqında so'z etip atırmız. Quday du'nyanı jaratpastan burın onı bizlerdin' dan'qqa erisiwimiz ushın arnap qoyg'an edi.
8 Bul danalıqtı usı du'nyadag'ı hu'kimdarlardın' hesh biri tu'sinbedi. Eger tu'singende, ullı İyemizdi atanaq ag'ashqa shegelemegen bolar edi.
9 Muxaddes Jazıwda aytılg'anday: «Ko'z ko'rip, qulaq esitpegen, Adamnın' oyına kirip te shıqpag'an na'rselerdi, Quday O'zin su'yetug'ınlar ushın tayarlap qoyıptı».
10 Biraq, Quday bunı bizlerge O'zinin' Muxaddes Ruwxı arqalı ashıp berdi. O'ytkeni Muxaddes Ruwx ha'mme na'rseni, ha'tte, Qudaydın' teren' oy-pikirlerin de biledi.
11 Adamnın' oyların onın' ishindegi ruwxtan basqa kim bile aladı? Sol sıyaqlı, Qudaydın' oy-pikirlerin de Onın' Muxaddes Ruwxınan basqa hesh kim bile almaydı.
12 Qudaydın' bizlerge bergen miyrimli sıyların biliwimiz ushın, bizler bul du'nyanın' ruwxın emes, al Qudaydın' Ruwxın qabıl ettik.
13 Bizler bul sıylar haqqında adamnın' aqılı u'yretken so'zler menen emes, al Muxaddes Ruwx u'yretken so'zler menen so'yleymiz. Yag'nıy, ruwxıy na'rselerdi ruwxıy so'zler menen tu'sindiremiz.
14 O'z ta'biyatı boyınsha jasaytug'ın adam Qudaydın' Ruwxı beretug'ın na'rselerdi qabıl etpeydi. Sebebi ol bulardı aqmaqlıq dep sanaydı. Olardı tek Muxaddes Ruwxtın' ja'rdeminde tu'siniw kerek bolg'anlıqtan, ol tu'sine almaydı.
15 Muxaddes Ruwxqa boysınatug'ın adam Muxaddes Ruwx ta'repinen berilgen ha'mme na'rseni tu'sine aladı, biraq onı Muxaddes Ruwxqa boysınbaytug'ın adamlar tu'sine almaydı.
16 «Jaratqan İyemizdin' oyındag'ısın kim bile aladı? Og'an kim aqıl bere aladı?» Biraq, bizler Masixtın' aqıl-oyına iyemiz.

1 Korint 3
1 Tuwısqanlarım! Men sizlerge Muxaddes Ruwxqa boysınatug'ınlarg'a so'ylegendey, so'yley almadım. Men sizlerge gu'nakar ta'biyatqa boysınatug'ınlarg'a, yag'nıy Masix penen bolg'an qatnasta ele go'deklik da'rejesinde bolg'anlarg'a so'ylegendey, so'yledim.
2 Men sizlerge ku'shli awqat emes, al su't berdim. O'ytkeni sizler ele ku'shli awqattı jewge a'zzilik qılatug'ın edin'iz. Ha'tte, ha'zir de onı jewge a'zzilik qılasızlar.
3 Sebebi sizler ele de gu'nakar ta'biyatın'ızg'a boysınasızlar. Aran'ızda qızg'anshaqlıq ha'm tartıslardın' bolg'anı, sizlerdin' gu'nakar ta'biyatın'ızg'a boysınıp, isenbeytug'ın adamlar sıyaqlı jasap atırg'anın'ızdı ko'rsetpey me?
4 Birin'iz: «Men Pavelge tiyislimen», basqa birin'iz: «Men Apolosqa tiyislimen» dese, sizler isenbeytug'ın adamlar sıyaqlı bolıp qalmaysızlar ma?
5 Olay bolsa, Apolos kim? Pavel kim? Apolos ha'm men – sizlerdin' tek isenimge keliwin'iz ushın qoyılg'an Qudaydın' xızmetkerlerimiz g'ana. İyemiz ha'r birimizge xızmet tapsırg'an.
6 Tuqımdı men ektim, Apolos suwg'ardı. Biraq, egindi Quday o'sirdi.
7 Solay etip, ekken adam da, suwg'arg'an adam da a'hmiyetli emes, al egindi o'sirgen Quday a'hmiyetli.
8 Ekken adam menen suwg'arg'an adamnın' maqseti bir. Olardın' ha'r biri o'z miynetinin' haqısın aladı.
9 Bizler Quday menen birge isleymiz. Al sizler – Qudaydın' atızı ha'm imaratısız.
10 Qudaydın' o'zime bergen miyrimi menen, men usta qurıwshı sıyaqlı tiykar saldım. Basqaları usı tiykardın' u'stine imarat salmaqta. Biraq, ha'r bir adam qalay salıp atırg'anına dıqqat awdarsın.
11 O'ytkeni hesh bir adam salıng'an tiykardan basqa, yag'nıy İysa Masixtan basqa bir tiykar sala almaydı.
12 Usı tiykardın' u'stine adamlar altınnan, gu'misten, hasıl taslardan, ag'ashtan, pishennen yamasa sabannan imarat saladı.
13 Degen menen, ha'r bir adamnın' islegen isi aqırzamanda ashılıp, otta belgili boladı. Sebebi ha'r bir adamnın' isinin' qanday ekenligin ot sınap beredi.
14 Kimnin' salg'anı otqa shıdasa, ol sıylıq aladı.
15 Al shıdamay janıp ketse, zıyan ko'redi. Onın' o'zi qutıladı, biraq ottın' ishinen qashqanday bolıp qutıladı.
16 O'zlerin'izdin' Qudaydın' ibadatxanası ekenin'izdi ha'm Qudaydın' Ruwxı ishin'izde jasap atırg'anın sizler haqıyqattan da bilmeysizler me?
17 Eger kim de kim Qudaydın' ibadatxanasın buzsa, onı Quday uradı. O'ytkeni Qudaydın' ibadatxanası – muxaddes ha'm sol ibadatxana sizlersiz.
18 Hesh bir adam o'zin o'zi aldamasın. Eger aran'ızdag'ı birin'iz o'zin bul du'nyanın' ko'z qarası boyınsha danaman dep esaplasa, Quday na'zerinde dana bolıw ushın, bul du'nyanın' ko'z qarası boyınsha «aqılsız» bolsın.
19 Sebebi bul du'nyanın' danalıg'ı Quday na'zerinde aqılsızlıq boladı. Muxaddes Jazıwda aytılg'anday: «Ol danalardı olardın' hiyleleri menen qolg'a tu'siredi».
20 Ja'ne de: «Danalardın' oy-pikirlerinin' push ekenligin İyemiz biledi», – dep jazılg'an.
21 Sonlıqtan hesh bir adam adamlar menen maqtanbasın. O'ytkeni ha'mmesi sizlerge tiyisli:
22 Pavel de, Apolos ta, Kifa da, du'nya da, o'mir ha'm o'lim de, ha'zirgi ha'm keleshek zaman da, ha'mmesi sizlerge tiyisli.
23 Sizler Masixqa tiyislisiz, al Masix Qudayg'a tiyisli.

1 Korint 4
1 Solay etip, adamlar Masixtın' elshileri bolg'an bizlerdi Masixtın' xızmetshileri ha'm Qudaydın' sırların ayan etiwshi xızmetkerler dep esaplasın.
2 Al xızmetkerlerden talap etiletug'ın en' baslı na'rse – sadıqlıq.
3 Meni sizlerdin' yamasa basqa adamlardın' qalay hu'kim etiwi men ushın a'hmiyetli emes. Ha'tte, men o'zim de o'zimdi hu'kim etpeymen.
4 Sebebi menin' hu'jdanım taza. Biraq, men usı sebepten aqlanbayman. Meni hu'kim etetug'ın – İyemizdin' O'zi.
5 Sonlıqtan İyemiz keliwge deyin, belgilengen waqıttan burın hesh bir na'rseni hu'kim etpen'ler. Ol qaran'g'ılıqta jasırılg'an na'rselerdi jaqtıg'a shıg'arıp, adamlardın' kewillerindegi niyetlerin ashıp ko'rsetedi. Sonda ha'r bir adam Qudaydan o'zine ılayıq maqtaw aladı.
6 Tuwısqanlarım! Aldında aytılg'anlardı tu'siniwin'iz ushın, men o'zimdi ha'm Apolostı mısal etip ko'rsettim. Bunı men Muxaddes Jazıwda aytılg'anlardan shetke shıg'ıp ketpewdi bizlerden u'yreniwin'iz ushın ha'm hesh qaysısın'ız bir adamdı ekinshi adamnan joqarı qoyıp, menmensip ketpewin'iz ushın isledim.
7 Hesh kim seni basqalardan u'stin qılıp qoyg'an joq-g'o. Senin' Qudaydan almag'an na'rsen' bar ma? Qudaydan ha'mmesin alg'an bolsan', Onnan almag'anday bolıp maqtang'anın' qalay bolg'anı?
8 Sizler endi kerekli ha'mme na'rsemiz bar dep oylaysızlar. Sizler bayıp ketipsizler, bizlersiz patshalıq etpektesizler! Ka'ne endi, sizler haqıyqattan da, patshalar bolsan'ız, sonda bizler de sizler menen birge patshalıq eter edik!
9 Menin' oyımsha, Quday biz elshilerdi en' a'hmiyetsiz adamlar qılıp, ha'mmenin' ko'z aldına shıg'ardı. Bizler o'limge hu'kim etilgen adamlar sıyaqlı bolg'anımız sebepli, perishteler ushın da, adamlar ushın da, yag'nıy pu'tkil du'nya ushın bir tamasha boldıq.
10 Du'nyanın' pikiri boyınsha, bizler Masix ushın aqılsız, biraq sizler Masix penen qatnasta bolıp aqıllı boldın'lar! Bizler ha'lsizbiz, biraq sizler ku'shlisiz! Sizler hu'rmetli adamlarsız, biraq bizler izzetsiz adamlarmız!
11 Bizler usı waqıtqa deyin ashlıqqa ha'm sho'lge shıdap kelemiz, jalan'ashpız, tayaq jeymiz, u'y-jaysız sergizdanbız.
12 O'z qollarımız benen awır miynet isleymiz. Bizlerdi na'letlegenlerge jaqsı tilek tileymiz. Kuwdalansaq, shıdaymız.
13 Masqaralag'anda, mu'la'yimlilik penen juwap beremiz. Usı waqıtqa deyin du'nyanın' sıpırındısı, pu'tkil adamzattın' taslandısı boldıq.
14 Bulardı sizlerdi uyaltıw ushın emes, al su'yikli balalarım bolg'an sizlerdi aqıllandırıw ushın jazıp atırman.
15 O'ytkeni Masixtın' jolın u'yretetug'ın mın'-mın'lag'an ustazın'ız bolsa da, a'ken'iz birew. Masix İysa menen qatnasta bolıwın'ız ushın, sizlerge Xosh Xabardı ja'riyalawım arqalı men sizlerdin' a'ken'iz boldım.
16 Sol sebepten sizlerden o'tinish etemen: mennen o'rnek alın'lar.
17 İyemizge sadıq bolg'an su'yikli balam Timofeydi usı maqset penen sizlerge jiberdim. Ha'mme jerde, iseniwshilerdin' ha'r bir ja'ma'a'tinde bergen ta'limime say bolg'an, menin' Masix penen birge basıp o'tken jolımdı ol sizlerdin' esin'izge tu'siredi.
18 Meni kelmeydi dep, aran'ızdag'ı bazıların'ız menmensip ketipti.
19 Biraq, İyemiz qa'lese, jaqın arada sizlerge baraman. Sonda menmensip ketken sol adamlardın' tek so'zlerin emes, al olarda Qudaydın' ku'shi bar ma ya joq pa, sonı sınap ko'remen.
20 Sebebi Qudaydın' Patshalıg'ı so'zden emes, al Qudaydın' ku'shinen ibarat.
21 Sizler neni qa'leysizler? Sizlerge tayaq penen barayın ba yamasa su'yispenshilik ha'm mu'la'yimlilik penen be?

1 Korint 5
1 Sizlerdin' aran'ızda buzıqshılıq islenip atırg'anı haqqında anıq xabarlar bar. Ha'tte, Qudayg'a isenbeytug'ınlar arasında da ushıraspaytug'ın buzıqshılıq islenipti: aran'ızdag'ı birin'iz a'kesinin' hayalı, yag'nıy o'gey anası menen jasaytug'ın qusaydı.
2 Usılay bolsa da, sizler menmenlikke berilip ketipsizler. Bunın' ornına qayg'ırıp, usınday is qılg'andı aran'ızdan quwıp shıg'arıwın'ız kerek emes pe edi?
3 Menin' o'zim aran'ızda bolmasam da, ruwxım sizler menen birge. Sonlıqtan o'zim aran'ızda bolg'anday, usınday isti islegendi hu'kim etiwge qarar qıldım.
4 Sizler İyemiz İysanın' atı menen jıynalg'anın'ızda, İyemiz İysanın' qu'direti menen menin' ruwxım da sizler menen birge boladı.
5 Sonda bul adamnın' gu'nakar ta'biyatı nabıt bolıp, ruwxı İyemiz İysa Masix kelgen ku'ni qutqarılıwı ushın onı ja'ma'a'tten quwıp shıg'arıp, shaytang'a tapsırın'.
6 Sizlerdin' maqtang'anın'ız durıs emes. Azg'antay ashıtqı pu'tkil qamırdı ashıtatug'ının bilmeysizler me?
7 Sonlıqtan sizler eski ashıtqıdan tazalanıp, jan'a qamır bolın'lar. Sizler negizinde ashıtqısız qamırsızlar. O'ytkeni Kutqarılıw bayramının' Kozısı bolg'an Masix bizler ushın qurbanlıqqa berildi.
8 Sonlıqtan eski ashıtqı menen, yag'nıy jawızlıq ha'm jamanlıq penen emes, al pa'klik ha'm haqıyqatlıq penen, yag'nıy ashıtqısız nan menen bayramlayıq.
9 Men o'z xatımda buzıqshılıq isleytug'ınlar menen qatnas jasaman', dep sizlerge jazg'an edim.
10 Degen menen, men ulıwma bul du'nyadag'ı buzıq, na'psiqaw, tonawshı yamasa butparaz adamlardı na'zerde tutqan joqpan. Eger olay bolg'anda, sizler bul du'nyadan shıg'ıp ketiwge ma'jbu'r bolar edin'ler!
11 Biraq, o'zin iseniwshi tuwısqanın'ızban dep atap turıp, buzıq, na'psiqaw, butparaz, jalaxor, ma'sku'nem yamasa tonawshı bolg'an adam menen qatnas jasamawın'ızdı, ha'tte, sonday adam menen birge awqat ta jemewin'izdi jazg'an edim.
12 İseniwshiler ja'ma'a'tinin' sırtındag'ı adamlardı hu'kim qılıw menin' jumısım emes. Sizler iseniwshiler ja'ma'a'tinin' ishindegi adamlardı hu'kim qılıwın'ız kerek.
13 Al iseniwshiler ja'ma'a'tinin' sırtındag'ı adamlardı Qudaydın' O'zi hu'kim qıladı. Muxaddes Jazıwda aytılg'anday: «Jaman adamdı aran'ızdan quwıp shıg'arın'lar».

1 Korint 6
1 Sizlerdin' aran'ızdag'ı birin'izdin' birewge dawı bolsa, iseniwshiler aldında emes, al sudtag'ı isenbeytug'ın adamlar aldında dawlasıwg'a qalay batılı baradı?
2 Keleshekte biz iseniwshilerdin' du'nyanı hu'kim etetug'ının bilmeysizler me? Eger sizler du'nyanı hu'kim etetug'ın bolsan'ız, kishkene dawlardı sheshiw qolın'ızdan kelmegeni me?
3 Bizler, ha'tte, perishtelerdi de hu'kim etemiz. Solay eken, turmıs islerin hu'kim ete alıwımız da so'zsiz-g'o.
4 Solay bolsa da, turmıs islerine baylanıslı dawlar payda bolg'anda, sizler iseniwshiler ja'ma'a'tinde hesh qanday abırayg'a iye bolmag'an sudtag'ı isenbeytug'ın adamlardı to'reshi qılasızlar ma?
5 Bulardı sizlerdi uyaltıw ushın aytıp atırman. İseniwshi tuwısqanlarının' arasındag'ı dawlardı sheshetug'ın aran'ızda birde bir aqıllı adam joq bolg'anı ma?
6 Biraq tuwısqan tuwısqang'a qarsı dawlasadı, onın' u'stine isenbeytug'ınlar aldında dawlasadı!
7 Negizinde, bir-birin'izge qarsı dawın'ızdın' bolıwının' o'zi sizler ushın qattı uyat na'rse. Onnan go're, nahaqlıqqa shıdag'anın'ız jaqsıraq bolmas pa edi? Tonalg'anın'ız jaqsıraq bolmas pa edi?
8 Sizler onın' ornına o'zlerin'iz nahaqlıq islep, birewdi tonap atırsız. Ol da bolsa, o'zin'izdin' tuwısqanın'ız.
9 Nahaqlardın' Qudaydın' Patshalıg'ın miyras etip almaytug'ının bilmeysizler me? Aldanban'lar! Buzıqshılıq islewshiler, butparazlar, neke hadallıg'ın buzıwshılar, erkek penen jınısıy qatnas jasaytug'ın erkekler,
10 urılar, na'psiqawlar, ma'sku'nemler, jalaxorlar ha'm tonawshılar Qudaydın' Patshalıg'ın miyras etip almaydı.
11 Aran'ızdag'ı ayırımların'ız usınday adamlar edi. Biraq, sizler İyemiz İysa Masixtın' atı menen ha'm Qudayımızdın' Ruwxı menen tazalandın'ız, muxaddes boldın'ız ha'm aqlandın'ız.
12 Sizler: «Ne islesem de eriklimen» deysizler, biraq ha'mme na'rse de paydalı emes. Durıs, «Men ne islesem de eriklimen», biraq hesh bir na'rse de meni qul qılmawı kerek.
13 «Awqat qarın ushın, al qarın awqat ushın jaratılg'an», – deysizler. Degen menen, Quday ekewin de joq qıladı. Biraq, dene buzıqshılıq ushın emes, al İyemiz ushın jaratılg'an. İyemiz de denemizge g'amxorlıq qıladı.
14 Quday İyemizdi o'limnen tiriltti. Sol sıyaqlı, Ol bizlerdin' denemizdi de O'z qu'direti menen tiriltedi.
15 Denelerin'izdin' Masixtın' mu'sheleri ekenligin bilmeysizler me? Masixtın' mu'shelerin alıp, buzıq hayaldın' mu'sheleri qılıwg'a bola ma? Hesh qashan!
16 Buzıq hayal menen qosılg'an adam onın' menen bir dene bolatug'ının bilmeysizler me? Sebebi Muxaddes Jazıwda: «Ekewi bir dene boladı», – delingen-g'o.
17 Biraq, İyemiz benen qosılg'an adam Onın' menen bir ruwx boladı.
18 Buzıqshılıqtan awlaq bolın'lar! Adamnın' isleytug'ın basqa barlıq gu'naları denesinin' sırtında islenedi. Al buzıqshılıq islegen adam o'z denesine qarsı gu'na isleydi.
19 Denen'izdin' o'zlerin'iz Qudaydan alg'an ha'm sizlerde jasap atırg'an Muxaddes Ruwxtın' ibadatxanası ekenligin bilmeysizler me? Sizler o'zin'izge tiyisli emessiz.
20 O'ytkeni Quday biybaha to'lem to'lep, sizlerdi satıp aldı. Sonlıqtan da, o'z denen'iz benen Qudaydı alg'ıslan'lar.

1 Korint 7
1 Endi sizler jazg'an na'rselerge kelsek: durıs, er adamnın' hayal menen jaqınlaspag'anı jaqsı.
2 Biraq, buzıqshılıqqa jol qoymaw ushın, ha'r bir er adamnın' o'z hayalı ha'm ha'r bir hayaldın' o'z ku'yewi bolsın.
3 Er adam o'z hayalına degen, hayal da o'z ku'yewine degen erli-zayıplılıq wazıypasın orınlasın.
4 Sebebi hayaldın' denesi u'stinen hayaldın' o'zi emes, al ku'yewi biylik etedi. Sol sıyaqlı, er adamnın' denesi u'stinen de er adamnın' o'zi emes, al hayalı biylik etedi.
5 Erli-zayıplılıq wazıypasın orınlawda bir-birin'izden bas tartpan'lar. Tek o'z ara keliskennen son', o'zlerin'izdi duwa etiwge tolıq bag'ıshlaw ushın g'ana waqıtsha bo'lek bolın'lar. O'zin'izdi tıya almag'anın'ızdan shaytan paydalanıp, sizlerdi azg'ırmawı ushın keyin ja'ne birge bolın'lar.
6 Bunı bir buyrıq sıpatında emes, al ruxsat sıpatında aytıp atırman.
7 Barlıq adamlardın' men sıyaqlı jalg'ız jasawın qa'leymen. Biraq, ha'r bir adamnın' Qudaydan alg'an sıyı bar: birewler xojalıq bolıp nekede jasaydı, ekinshiler nekesiz jalg'ız jasaydı.
8 U'ylenbegenler menen turmısqa shıqpag'anlarg'a ha'm jesir hayallarg'a aytatug'ınım: men sıyaqlı jalg'ız jasasa, o'zleri ushın jaqsı boladı.
9 Biraq, o'zlerin tıya almaytug'ın bolsa, u'ylensin yamasa turmısqa shıqsın. O'ytkeni jınısıy qa'lewler sebepli ku'yip-jang'annan go're, u'ylengeni yamasa turmısqa shıqqanı jaqsıraq.
10 Al nekede bolg'anlarg'a men mınanı buyıraman, anıg'ırag'ı men emes, İyemiz solay buyırg'an: hayal adam ku'yewi menen ajıraspasın.
11 Eger ajırassa, ya ku'yewsiz qalsın, ya o'z ku'yewi menen jarassın. Er adam da hayalı menen ajıraspasın.
12 Al qalg'anlarg'a İyemiz emes, men bılay deymen: eger bir tuwısqanımızdın' hayalı iseniwshi bolmasa, biraq onın' menen jasawg'a ırazı bolsa, ol hayalı menen ajıraspasın.
13 Bir iseniwshi hayaldın' da ku'yewi iseniwshi bolmasa, biraq ku'yewi onın' menen jasawg'a ırazı bolsa, hayal ku'yewi menen ajıraspasın.
14 Sebebi isenbeytug'ın ku'yew hayalı sebepli, isenbeytug'ın hayal da iseniwshi ku'yewi sebepli, Qudaydın' panasında boladı. Olay bolmag'anda, balaların'ız qudaysız bolar edi, biraq endi olar Qudaydın' panasında.
15 Biraq, eger isenbeytug'ın adam ajırasqısı kelse, ajırassın. Er yamasa hayal tuwısqanımız bunday jag'dayda azat boladı. Quday sizlerdi tınıshlıqta jasawg'a shaqırdı.
16 Ha'y hayal, sen arqalı ku'yewin' de qutqarılıwı mu'mkin ekenligin bilesen'-g'o. Ha'y erkek, sen arqalı hayalın' da qutqarılıwı mu'mkin ekenligin bilesen'-g'o.
17 Ha'r bir adam İyemizdin' ol ushın belgilegen jag'dayına boysınıp, Quday onı qanday jag'dayda shaqırg'an bolsa, sonday bolıp qalsın. Bunı barlıq iseniwshi ja'ma'a'tlerge buyıraman.
18 Eger kim de kim su'nnetli bolıp shaqırılsa, bunı jasırmasın. Kim de kim su'nnetsiz bolıp shaqırılsa, su'nnet etilmesin.
19 Su'nnetli bolıw yamasa bolmaw a'hmiyetli emes. Al a'hmiyetlisi – Qudaydın' buyrıqların orınlaw.
20 Kim qanday jag'dayda shaqırılg'an bolsa, sol jag'dayda qalsın.
21 Kul bolıp shaqırıldın' ba? Kapa bolma. Biraq, azat bolıwg'a mu'mkinshilik tuwılsa, onnan paydalan!
22 İyemiz shaqırg'an waqıtta qul bolg'an adam endi İyemizge tiyisli azat adam boladı. Sol sıyaqlı, azat bolıp shaqırılg'an adam da Masixtın' qulı boladı.
23 Quday biybaha to'lem to'lep, sizlerdi satıp aldı, sonlıqtan adamlardın' qulı bolman'lar.
24 Tuwısqanlarım, kim qanday jag'dayda shaqırılg'an bolsa, Quday aldında sol jag'dayda qalsın.
25 Endi qızlarg'a kelsek, İyemizden olarg'a baylanıslı buyrıq alg'anım joq. Biraq, İyemizdin' miyrim-sha'pa'a'tin alg'an isenimli adam sıpatında men o'z pikirimdi aytaman.
26 Menin' oyım boyınsha, ha'zirgi qıyınshılıqlarg'a baylanıslı, adam sol halında qala bergeni jaqsı.
27 Bir hayalg'a basın' baylang'an ba? Onda ajırasıwg'a umtılma. Hayalsızsan' ba? Onda o'zin'e hayal izleme.
28 Degen menen, eger u'ylensen' de gu'na islemeysen'. Eger qız da turmısqa shıqsa, gu'na islegen bolmaydı. Biraq, turmıs qurg'anlar o'mirde qıyınshılıq ko'redi. Men sizlerdi usı qıyınshılıqlardan saqlawdı qa'leymen.
29 Tuwısqanlarım, sizlerge mınanı aytıwdı qa'leymen: waqıt qısqa. Bunnan bılay, hayalı bolg'anlar hayalı joqtay bolsın.
30 Jılap atırg'anlar jılamaytug'ınday, quwanıp atırg'anlar quwanbaytug'ınday, satıp alıp atırg'anlar iyelik etpeytug'ınday,
31 du'nyadag'ı zatlardı paydalanıp atırg'anlar paydalanbaytug'ınday bolsın. O'ytkeni bul du'nya o'tkinshi.
32 Men sizlerdin' g'am-ta'shiwishsiz bolg'anın'ızdı qa'leymen. U'ylenbegen erkek İyemizge qalay jag'ınsam eken dep, İyemizdin' isleri haqqında oylaydı.
33 Biraq, u'ylengen erkek hayalıma qalay jag'ınsam eken dep, du'nyanın' isleri haqqında oylaydı.
34 Sol sebepten ol alag'ada bolıp ju'redi. Ku'yewsiz hayal yamasa turmısqa shıqpag'an qız denesi menen ha'm ruwxıy jaqtan muxaddes bolıw ushın, İyemizdin' isleri haqqında oylaydı. Biraq, turmısqa shıqqan hayal ku'yewime qalay jag'ınsam eken dep, du'nyanın' isleri haqqında oylaydı.
35 Men bunı moynın'ızg'a bug'aw salıw ushın emes, al sizlerdin' paydan'ız ushın aytıp atırman. Sizlerdin' hesh na'rsege alan' bolmay, İyemizge o'zlerin'izdi tolıq bag'ıshlawın'ızdı ha'm ılayıqlı tu'rde jasawın'ızdı qa'leymen.
36 Eger kim de kim o'z qızının' turmısqa shıqpag'anın uyat dep sanasa, qızının' jası da o'tip, turmısqa shıg'atug'ın waqtı kelgen bolsa, ol adam qa'legenin islesin. Kızın ku'yewge berse de, gu'na islegen bolmaydı.
37 Biraq sol adam qızın ku'yewge bermewge qarar etse ha'm usı niyetinde bekkem turıp, bunı ma'jbu'riy tu'rde emes, al o'z erki boyınsha islese, jaqsı qılg'an boladı.
38 Solay etip, qızın ku'yewge bergen adam jaqsı qılg'an boladı, al ku'yewge bermegen adam onnan da jaqsıraq qılg'an boladı.
39 Hayal ku'yewi tiri waqtında bası baylawlı boladı. Ku'yewi o'lse, hayal qa'legen adamına turmısqa shıg'ıwg'a erki bar. Tek ol adam İyemizge tiyisli bolsın.
40 Biraq, hayal jesir bolıp qala berse baxıtlıraq boladı. Bul menin' pikirim ha'm mende de Qudaydın' Ruwxı bar dep oylayman.

1 Korint 8
1 Endi butlarg'a berilgen qurbanlıqtın' go'shine toqtayıq. Durıs, ha'mmemiz de bilimli ekenligimizdi bilemiz. Degen menen, bilim adamdı menmen qıladı, al su'yispenshilik adamdı jigerlendiredi.
2 Adam bir na'rseni bilemen dep oylasa, ol ele biliwi kerek na'rseni bilmegeni boladı.
3 Biraq, Qudaydı su'ygen adamdı Quday biledi.
4 Al, butlarg'a berilgen qurbanlıq go'shin jewge kelsek, xabarımız bar, but du'nyada negizinde hesh qanday a'hmiyetke iye emes ha'm jalg'ız Qudaydan basqa quday joq.
5 Adamlardın' oyı boyınsha jerde de, aspanda da «quday» dep atalatug'ınlar bar. Olar shınında da, ko'p «qudaylar» ha'm «iyeler» bar dep esaplaydı.
6 Biraq, bizler ushın tek jalg'ız g'ana Quday A'kemiz bar. Ol ha'mme na'rsenin' tiykarı ha'm bizler Ol ushın jasap atırmız. Ja'ne de, bizlerdin' tek jalg'ız g'ana İyemiz – İysa Masix bar. Ha'mme na'rse Ol arqalı jaratılg'an, bizler de Ol sebepli jasap atırmız.
7 Degen menen, iseniwshilerdin' ha'mmesi de usınday bilimge iye emes. Olardın' ayırımları bul go'shti jegende, o'zlerinin' burıng'ı butparazlıq a'deti boyınsha, elege deyin onı butqa berilgen qurbanlıqtın' go'shi dep esaplaydı. Sonlıqtan olardın' hu'jdanı qıynalıp, o'zlerin iplaslandıq dep oylaydı.
8 Awqat bizlerdi Qudayg'a jaqınlastırmaydı: bizler jemesek te, hesh na'rse joytpaymız, jesek te, hesh na'rse arttırmaymız.
9 Biraq, abaylı bolın'lar, bul azatlıg'ın'ız isenimi ha'lsizlerdin' azg'ırılıwına sebep bolmasın.
10 Eger isenimi ha'lsiz bolg'an adam aldında aytılg'an bilimge iye bolg'an senin' buttın' ibadatxanasında awqat jep otırg'anın'dı ko'rse, onın' da butlarg'a berilgen qurbanlıqtın' go'shin jewge qa'lewi tuwılmay ma?
11 Solay etip, senin' bilimin' sebepli, bul isenimi ha'lsiz tuwısqanın' nabıt boladı. Biraq, Masix ol ushın da qurban bolg'an-g'o.
12 Sizler usı ta'rizde tuwısqanların'ızg'a qarsı gu'na islewin'iz arqalı ha'm olardın' qıynalıp atırg'an hu'jdanın azapqa tu'siriwin'iz arqalı Masixqa qarsı gu'na islegen bolasızlar.
13 Sonlıqtan menin' jep atırg'an na'rsem tuwısqanımnın' azg'ırılıwına sebep bolatug'ın bolsa, men tuwısqanımdı azg'ırmaw ushın, hesh qashan go'sh jemeymen.

1 Korint 9
1 Men azat adam emespen be? Men elshi emespen be? Men İyemiz İysanı ko'rmedim be? Menin' İyemiz ushın islegen miynetimnin' jemisi sizler emessiz be?
2 Meni basqalar elshi dep sanamasa da, sizler meni elshi dep sanawın'ız tiyis! O'ytkeni sizler – menin' İyemizdin' elshisi ekenligimnin' da'lilisizler.
3 Meni sıng'a alıp atırg'anlardan o'zimdi bılay qorg'ayman:
4 sizlerge qılg'an xızmetimiz ushın, sizlerdin' esabın'ızdan iship-jewimizge haqımız bar-g'o.
5 Basqa elshiler sıyaqlı, İyemizdin' tuwısqanları ha'm Kifa sıyaqlı, bizler de qasımızg'a iseniwshi hayalımızdı ertip ju'riwge haqımız bar-g'o.
6 Basqa elshiler sıyaqlı, men ha'm Barnaba da ku'n ko'riw ushın miynet etpew huqıqına iyemiz-g'o.
7 Kim o'z esabınan a'skerlik qıladı? Kim bag' otırg'ızıp, miywesin jemeydi? Kim su'riwdi bag'ıp, su'riwdegi maldın' su'tinen ishpeydi?
8 Men bulardı tek adamlardın' pikiri boyınsha aytıp atırg'an joqpan. Muwsanın' Nızamında da anıq usılar haqqında aytılg'an joq pa?
9 Onda: «Tu'yek aydag'an o'gizdin' awzın buwma», – dep jazılg'an-g'o. Quday tek o'gizlerdi qayg'ıradı ma?
10 Qudaydın' xızmetkerleri bolg'an bizler ushın aytıp atırg'an joq pa? Awa, a'lbette, bul bizler ushın jazılg'an-g'o. Mısalı: jerdi su'rgen adam da, tu'yek aydag'an adam da o'z u'lesin alıwdan u'mit etip, miynet isleydi.
11 Aran'ızda ruwxıy tuqım egip, sizlerden du'nyag'a tiyisli zatlardı orıp alg'anımız orınsız ba?
12 Basqalar sizlerden usı zatlardı alıw huqıqına iye bolsa, bizler olardan da ko'birek huqıqqa iyemiz-g'o. Biraq, bizler usı huqıqımızdan paydalang'an joqpız. Masixtın' Xosh Xabarına tosqınlıq jasamayıq dep, bizler ha'mme na'rsege shıdap atırmız.
13 Xabarın'ız bar, İbadatxanada xızmet etetug'ınlar İbadatxanadan awqat alıp jeydi. Sizlerge ma'lim, qurbanlıq shalınatug'ın orın a'tirapında xızmet etetug'ınlar da qurban etilgen na'rselerden o'z u'lesin aladı.
14 Sol sıyaqlı, İyemiz de Xosh Xabardı ja'riyalawshılar usı xızmeti arqalı ku'n ko'rsin dep buyırg'an.
15 Biraq, men bul huqıqlarımdı hesh qashan qollang'an emespen. Mag'an usınday qılınsın, dep te jazıp atırg'an joqpan. Bunday islegenimnen go're, o'lgenim abzalıraq. Meni usı maqtanıshımnan ayırıwg'a hesh kimge jol qoymayman!
16 Degen menen, Xosh Xabardı ja'riyalap atırg'anım sebepli maqtanıwg'a haqım joq. Sebebi bul – menin' minnetli wazıypam. Xosh Xabardı ja'riyalamasam, men ha'siret shegemen!
17 Eger men Xosh Xabardı o'z ıqtıyarım menen ja'riyalap atırg'an bolsam, onda miynetimnin' haqısın alaman. Biraq eger men onı o'z ıqtıyarım menen emes, al isenip tapsırılg'an minnetli wazıypam sıpatında orınlap atırg'an bolsam,
18 onda menin' miynet haqım qanday boladı? Xosh Xabardı ja'riyalag'anımda huqıqlarımnan paydalanbay, onı esheyin ja'riyalawım – menin' miynet haqım boladı.
19 Men azat adamman, hesh kimnin' qulı emespen. Biraq, ko'p adamlardı Masixqa alıp keliw ushın, ha'mmenin' qulı boldım.
20 Yahudiylerdi Masixqa alıp keliw ushın, men yahudiylerge yahudiy sıyaqlı boldım. Muwsanın' Nızamının' qol astında bolg'anlardı Masixqa alıp keliw ushın, o'zim Muwsanın' Nızamının' qol astında bolmasam da, men olarg'a Muwsanın' Nızamının' qol astındag'ı adam sıyaqlı boldım.
21 Muwsanın' Nızamına jat bolg'an basqa milletlerdi Masixqa alıp keliw ushın, men olarg'a Muwsanın' Nızamına jat adamday boldım. Biraq, men Qudaydın' Nızamına jat adam emespen, o'ytkeni men Masixtın' Nızamının' qol astındaman.
22 İsenimi ku'shsizlerdin' Masix penen baylanısın bekkem qılıw ushın, men olardın' biri sıyaqlı boldım. Hesh bolmasa ayırım adamlardı bolsa da qutqarıw ushın, men ha'mmege ha'mme na'rse boldım.
23 Xosh Xabar arqalı keletug'ın bereketten u'les alayın dep, men bulardın' ha'mmesin Xosh Xabar ushın islep atırman.
24 Jarısqa qatnasatug'ınlardın' ha'mmesi juwırg'anı menen, tek bir adam g'ana sıylıq alatug'ının bilmeysizler me? Sizler de sıylıq alıwın'ız ushın solay juwırın'lar.
25 Jarısqa qatnasatug'ınlardın' ha'mmesi o'zlerin barlıq na'rseden tıyadı. Olar bunı o'tkinshi tajdı alıw ushın isleydi. Al bizler ma'n'gilik tajdı alıw ushın ha'reket etemiz.
26 Sonlıqtan men maqsetsiz juwırg'an adam sıyaqlı juwırmayman. Judırıg'ımdı biykarg'a siltep, hawanı urg'an adam sıyaqlı bolmayman.
27 Al, basqalarg'a Xosh Xabardı ja'riyalap, o'zim ılayıqsız adam bolıp qalmawım ushın, o'zimdi tıyıp, denemdi bag'ındırıp atırman.

1 Korint 10
1 Tuwısqanlarım! Sizlerdin' mınadan xabarsız qalıwın'ızdı qa'lemeymen: Quday bizlerdin', yag'nıy yahudiylerdin' ata-babalarının' ha'mmesin bulttın' jetelewi menen ju'rgizip, olardın' barlıg'ın ten'izden keship o'tkizdi.
2 Olardın' ha'mmesi bult astında ha'm ten'izde suwg'a shomıldırıw ra'siminen o'tkendey bolıp, Muwsanın' izine eriwshiler boldı.
3 Ha'mmesi Quday ka'ramatlı jol menen bergen birdey awqattı jedi.
4 Ja'ne de, olardın' ha'mmesi Quday ka'ramatlı jol menen bergen birdey suwdı ishti. Sebebi olar o'zleri menen birge bolg'an ka'ramatlı jartastan suw ishken edi. Bul jar tas – Masix edi.
5 Degen menen, olardın' ko'bisine Qudaydın' kewli tolmag'anlıqtan, su'yekleri sho'lde qaldı.
6 İzraillılar sıyaqlı jaman na'rselerdi qa'lemesin dep, bul waqıyalar bizlerge sabaq bolıwı ushın ju'z berdi.
7 Olardın' ayırımları sıyaqlı butparaz bolman'lar. O'ytkeni Muxaddes Jazıwda bılay dep aytılg'an: «Xalıq iship-jew ushın otırdı, son'ınan orınlarınan turıp, butparazlıq oyınına tu'sti».
8 Olardın' ayırımları sıyaqlı buzıqshılıq islemeyik. Usılay islep, bir ku'nnin' ishinde jigirma u'sh mın' adam nabıt boldı.
9 Olardın' bazıları sıyaqlı İyemizdi sınamayıq. Usılay islegenlerdi jılan shag'ıp o'ltirgen edi.
10 Olardın' ayırımları sıyaqlı nalıman'lar. Usılay islegenlerdi nabıt qılıwshı perishte o'ltirgen edi.
11 Olardın' basınan keshken bul waqıyalar basqalarg'a sabaq bolıwı ushın ju'z berdi ha'm son'g'ı zamanlarda jasap atırg'an bizlerge eskertiw bolıwı ushın jazıldı.
12 Sonlıqtan isenimde bekkem turman dep esaplaytug'ın adam usınday gu'nalardı islewden saq bolsın!
13 Sizlerdin' basın'ızg'a ha'mme adamlardın' basına tu'setug'ın sınaqlardan basqa sınaqlar tu'sken joq. Quday sadıq, Ol ku'shin'izden artıq sınaqlarg'a tu'siwin'izge jol qoymaydı. Sınaqlarg'a shıdawın'ız ushın, Ol sınaqlar menen birlikte olardan shıg'ıw jolın da beredi.
14 Sonlıqtan su'yikli tuwısqanlarım, butparazlıqtan qashın'lar!
15 Men sizlerge aqıllı adamlarg'a so'ylegendey, so'ylep atırman. So'zlerimdi o'zlerin'iz aqılg'a salıp ko'rin'ler.
16 İyemizdi eslew keshesinde bizler shu'kirlik bildirip ishetug'ın jarılqaw kesesi arqalı Masixtın' qanına sherikles bolmaymız ba? Sındırıp jegen nanımız arqalı da Masixtın' denesine sherikles bolmaymız ba?
17 Nan bir bolg'anlıqtan, bizler ko'p bolsaq ta, bir denemiz. Sebebi ha'mmemiz bir nandı bo'lisemiz.
18 İzrail xalqına qaran'lar: qurbanlıqqa berilgenlerdi jegen adamlar qurbanlıq shalınatug'ın orındag'ı xızmetke sherikles bolmay ma?
19 Endi men ne demekshimen? Butqa shalıng'an qurbanlıq ayrıqsha ma? Buttın' qanday da bir a'hmiyeti bar ma?
20 Yaq, olay emes! Menin' aytatug'ınım mınaw: butqa tabınıwshılar qurbanlıqların Qudayg'a emes, al jinlerge beredi. Men sizlerdin' jinlerge sherikles bolıwın'ızdı qa'lemeymen.
21 Sizler ha'm İyemizdin' kesesinen, ha'm jinlerdin' kesesinen ishe almaysızlar. Ja'ne de, ha'm İyemizdin' dasturxanına, ha'm jinlerdin' dasturxanına sherik bola almaysızlar.
22 İyemizdi qızg'andırıwg'a qalay batılımız baradı? Bizler ne, Onnan ku'shlimiz be?
23 Sizler: «Ne islesem de erklimen» deysizler, biraq ha'mme na'rse de paydalı emes. «Ne islesem de erklimen», – deysizler, biraq ha'mme na'rse de isenimdi jetilistirmeydi.
24 Ha'r bir adam o'zinin' emes, al basqalardın' paydasın go'zlesin.
25 Hu'jdanın'ızdın' tınısh bolıwı ushın, bazarda satılatug'ın ha'r qanday go'shtin' qanday go'sh ekenin soramastan jen'ler.
26 O'ytkeni: «Jer ju'zi ha'm jer ju'zindegi pu'tkil barlıq İyemizge tiyisli».
27 Eger iseniwshi emes bir adam seni awqatqa shaqırsa ha'm sen de barıwdı qa'lesen', hu'jdanın'nın' tınısh bolıwı ushın, aldın'a qoyılg'an ha'r bir na'rseni soramastan je.
28 Biraq, birew sag'an: «Bul butqa berilgen qurbanlıqtın' go'shi» dese, aytqan adamnın' hu'rmeti ushın ha'm onın' hu'jdanı ushın awqattı jeme.
29 Men hu'jdan dep, senin' emes, al basqa adamnın' hu'jdanın na'zerde tutıp atırman. Sebebi nege menin' azatlıg'ımdı basqa birewdin' hu'jdanı hu'kim etiwi kerek?
30 Eger men awqattı shu'kirlik penen qabıl etsem, men nege shu'kirlik etip jegen awqatım sebepli ayıplanıwım kerek?
31 Solay etip, jesen'iz de, ishsen'iz de, ne na'rseni islesen'iz de, ha'mme na'rseni Qudaydın' dan'qqa bo'leniwi ushın islen'ler.
32 Yahudiylerdin' de, greklerdin' de, Qudaydın' ja'ma'a'tlerinin' de azg'ırılıwına sebep bolman'lar.
33 Men de o'zimnin' paydamdı emes, al ko'plerdin' qutqarılıwı ushın olardın' paydasın go'zlep, ha'r bir iste ha'r bir adamnın' kewlinen shıg'ıwg'a tırısıp atırman.

1 Korint 11
1 Menin' Masixtan o'rnek alg'anım sıyaqlı, sizler de mennen o'rnek alın'lar.
2 Meni ha'r bir iste yadın'ızg'a tu'sirip, men sizlerge u'yretken da'stu'rler boyınsha is tutıp atırg'anın'ız ushın sizlerdi maqtayman.
3 Biraq, men mına na'rseni de biliwin'izdi qa'leymen: ha'r bir er adamnın' bası Masix, hayaldın' bası ku'yewi, al Masixtın' bası Quday.
4 Ja'ma'a't jıynalısında basın jawıp duwa etken yamasa payg'ambarshılıq qılg'an ha'r bir er adam o'z basın biyabıray qıladı.
5 Al, basın jawmay duwa etken yamasa payg'ambarshılıq qılg'an ha'r bir hayal o'z basın biyabıray qıladı. Bunday hayaldın' shashın aldırıp taslag'an hayaldan parqı bolmaydı.
6 Eger hayal basın japqısı kelmese, shashın kestirgeni jaqsı. Biraq, hayal shashın kestiriwdi yamasa aldırıwdı ayıp dep bilse, basın jabıwı kerek.
7 Er adam basın jappasın. O'ytkeni er adam Qudayg'a usatıp jaratılg'an ha'm Onın' dan'qın ko'rsetedi. Al hayal er adamnın' dan'qın ko'rsetedi.
8 Sebebi er adam hayaldan emes, al hayal er adamnan jaratıldı.
9 Er adam hayal ushın emes, al hayal er adam ushın jaratıldı.
10 Sonlıqtan ha'm perishteler sebepli, hayal o'zinin' biylik astında ekenin ko'rsetiw ushın basın jabıwı kerek.
11 Degen menen, İyemizge tiyisli adamlardın' o'mirinde hayal er adamnan, er adam hayaldan g'a'rezli.
12 O'ytkeni hayal er adamnan jaratılg'anı sıyaqlı, er adam da hayaldan tuwıladı. Biraq, ha'mmesin Quday jaratqan.
13 O'zlerin'iz aqıl juwırtıp ko'rin'ler: hayaldın' Qudayg'a basın jappay duwa etiwi a'depke jata ma?
14 Ma'deniyatın'ızdın' o'zi uzın shash er adam ushın uyat ekenin,
15 biraq hayal ushın abıray ekenin u'yretpey me? Sebebi uzın shash hayalg'a jawlıq sıpatında berilgen.
16 Bul haqqında tartısıwdı qa'leytug'ın adam bar bolsa, ol bilsin, bizlerde de, Qudaydın' ja'ma'a'tlerinde de bunnan basqa a'det joq.
17 Endi mına jol-jorıqtı berip atırıp, sizlerdi maqtamayman: o'ytkeni jıynalısların'ızdın' paydasınan go're, zıyanı ko'p.
18 Birinshiden, ja'ma'a'tte jıynalg'anın'ızda aran'ızda bo'liniwler bar ekenin esitip atırman. Bug'an jarım-jartı bolsa da isenemen.
19 Sebebi, a'lbette, durıs pikir ju'rgiziwshiler anıqlanıwı ushın, aran'ızda ha'r tu'rli pikir ju'rgiziwshi toparlar bolıwı tiyis.
20 Sizler bo'linip turıp, İyemizdi eslew keshesin o'tkiziw ushın birge jıynalsan'ız, bul shın ma'nisindegi İyemizdi eslew keshesi bolmaydı.
21 O'ytkeni ha'r kim o'zinin' awqatın basqalardan burın jewge asıqqanlıqtan, birew ash qaladı, birew ma's boladı.
22 Sizlerdin' iship-jewin'iz ushın u'ylerin'iz joq pa? Qudaydın' ja'ma'a'tin pisent etpey, joqshılıqta jasaytug'ınlardı uyaltqın'ız kele me? Sizlerge ne deymen? Sizlerdi maqtayın ba? Yaq, bul ushın maqtamayman!
23 Sizlerge tapsırg'an mına jol-jorıg'ımdı men İyemizden aldım: qolg'a uslap beriletug'ın ku'ni tu'nde İyemiz İysa qolına nandı aldı da,
24 shu'kirlik bildirdi ha'm nandı sındırıp, bılay dedi: «Bul – sizler ushın qurban bolatug'ın Menin' denem. Meni eslep turıwın'ız ushın, usılay islep turın'lar».
25 Sol sıyaqlı, keshki awqattan son' keseni alıp bılay dedi: «Bul kese – Menin' qanım menen bekitiletug'ın Jan'a Kelisim. Onı ha'r ishkenin'izde Meni eslep turıwın'ız ushın, usılay islep turın'lar».
26 Sebebi bul nannan ha'r jegenin'izde ha'm bul keseden ha'r ishkenin'izde, İyemiz qayta keliwge deyin Onın' o'limi haqqında ja'riyalag'an bolasızlar.
27 Sonlıqtan kim de kim ılayıqsız tu'rde İyemizdin' bul nanın jep, kesesinen ishse, İyemizdin' denesine ha'm Onın' qanına qarsı gu'na islegen boladı.
28 Ha'r bir adam o'zin tekserip ko'rsin, son'ınan nandı jep, keseden ishsin.
29 O'ytkeni kim de kim İyemizdin' denesin pisent etpey, ılayıqsız tu'rde nandı jep, keseden ishse, o'z-o'zin Qudaydın' hu'kimine duwshar qılg'an boladı.
30 Sol sebepten aran'ızdag'ı ko'plerin'iz ha'lsiz ha'm awırıwsız, o'lip qalg'an adamlar da ko'p boldı.
31 Eger bizler o'z-o'zimizdi tekserip ko'rgenimizde, Quday ta'repinen hu'kim etilmegen bolar edik.
32 Biraq, du'nya menen birge hu'kim etilmewimiz ushın, İyemiz bizlerdi jazalap, ta'rbiyalaydı.
33 Solay etip, tuwısqanlarım, İyemizdi eslew keshesin o'tkiziw ushın jıynalg'anın'ızda, bir-birin'izdi ku'tin'ler.
34 Eger kim de kim ash bolsa, u'yinde awqatlanıp kelsin. Sonda jıynalısın'ız Qudaydın' hu'kimine ushıramaydı. Basqa ma'selelerge kelsek, olar boyınsha o'zim barg'anımda jol-jorıq beremen.

1 Korint 12
1 Endi ruwxıy sıylarg'a kelsek, tuwısqanlarım, sizlerdin' bul haqqında xabarsız qalıwın'ızdı qa'lemeymen.
2 Sizlerge ma'lim, butparaz bolg'an waqtın'ızda birew moynın'ızg'a jip salıp su'yregendey bolıp, tilsiz butlarg'a tabınatug'ın edin'ler.
3 Sonlıqtan mına na'rseni biliwin'izdi qa'leymen: Qudaydın' Ruwxının' basqarıwında so'yleytug'ın hesh bir adam: «İysag'a na'let jawsın», – dep aytpaydı. Ja'ne de, tek Muxaddes Ruwx basqaratug'ın adam g'ana: «İysa – menin' İyem», – dep ayta aladı.
4 Ha'r qıylı ruwxıy sıylar bar, biraq olardı beretug'ın Muxaddes Ruwx birew.
5 Ha'r tu'rli xızmetler bar, biraq bizler xızmet etetug'ın İyemiz jalg'ız.
6 Ha'r qıylı is-ha'reketler bar, biraq barlıq iseniwshi adamlardın' ha'r bir isinde ha'reket etiwshi Quday jalg'ız.
7 Pu'tkil iseniwshiler ja'ma'a'tinin' paydası ushın, Muxaddes Ruwx ha'r bir iseniwshige O'z sıyın beredi.
8 Muxaddes Ruwx birewge aqıl-danalıq so'zlerin, birewge bilim so'zlerin,
9 sol Muxaddes Ruwx birewge ayrıqsha isenim, birewge awırıwlarg'a shıpa beriw sıyın,
10 birewge ka'ramatlar ko'rsetiw ku'shin beredi. Ja'ne de, sol Muxaddes Ruwx birewge payg'ambarshılıq aytıw, birewge ruwxlardı ayırıp biliw, birewge basqa tillerde so'ylew, birewge basqa tillerdi tu'sindiriw sıyın beredi.
11 Bulardın' ha'mmesin iske asırıwshı bir ha'm anıq sol Muxaddes Ruwx. Muxaddes Ruwx bul sıylardı O'z qa'lewi boyınsha ha'r kimge bo'lip beredi.
12 Adamnın' denesi birew bolg'anı menen, denenin' ko'p mu'sheleri bar ha'm mu'sheler ko'p bolsa da, olar bir deneni quraydı. Masixtın' denesi bolg'an iseniwshiler ja'ma'a'ti de sonday.
13 Sebebi bizler kim bolıwımızg'a qaramay, yahudiy bolsaq ta, grek bolsaq ta, qul yamasa azat adam bolsaq ta, ha'mmemiz Masixtın' denesi bolıwımız ushın, bir Muxaddes Ruwx ta'repinen shomıldırıldıq. Quday bizlerdin' ha'mmemizge bir Muxaddes Ruwxtı berdi.
14 Dene bir emes, al ko'p mu'shelerge iye.
15 Eger ayaq: «Men qol bolmag'anım ushın, denege tiyisli emespen», – dese de, ol denege tiyisli emes bolıp qalmaydı.
16 Eger qulaq: «Ko'z bolmag'anım ushın, denege tiyisli emespen», – dese de, ol denege tiyisli emes bolıp qalmaydı.
17 Eger pu'tkil dene ko'z bolsa, onda qalay esitiwge boladı? Eger pu'tkil dene qulaq bolsa, onda qalay iyis seziwge boladı?
18 Sonlıqtan Quday ha'r bir mu'sheni denege O'z qa'lewi boyınsha jaylastırıp qoyıptı.
19 Eger mu'shelerdin' ha'mmesi birdey bolg'anda, onda dene qayaqta bolar edi?
20 Al haqıyqatında, mu'sheler ko'p bolsa da, dene birew.
21 Ko'z qolg'a: «Senin' mag'an keregin' joq!» yamasa bas ta ayaqlarg'a: «Sizler mag'an kerek emessiz!» – dey almaydı.
22 Kerisinshe, denenin' ha'lsizirek ko'ringen mu'sheleri anag'urlım a'hmiyetlirek boladı.
23 Denenin' itibarsızıraq dep sanalg'an mu'shelerine ko'birek g'amxorlıq ko'rsetemiz. Ko'riksiz mu'shelerimizge ko'birek sa'n beremiz.
24 Al ko'rikli mu'shelerimiz bug'an mu'ta'j emes. Solay etip, Quday a'hmiyetsiz bolg'an mu'shelerimizge a'hmiyet berip, denemizdin' birligin saqladı.
25 Bunı Ol denede bo'liniw bolmasın, al mu'sheler bir-birine g'amxorlıq ko'rsetsin dep isledi.
26 Eger bir mu'she azap shekse, pu'tkil mu'sheler birlikte azap shegedi. Bir mu'she ma'rtebege erisse, pu'tkil mu'sheler birlikte quwanadı.
27 Solay etip, sizler birlikte Masixtın' denesisiz, al ha'r birin'iz o'z aldın'ızg'a usı denenin' mu'shelerisiz.
28 Quday iseniwshiler ja'ma'a'tinde birinshiden elshilerdi, ekinshiden payg'ambarlardı, u'shinshiden mug'allimlerdi, son'ınan ka'ramat ko'rsetetug'ınlardı, awırıwlarg'a shıpa beretug'ın sıyg'a iye bolg'anlardı, basqalarg'a ja'rdem beriwshilerdi, jaqsı sho'lkemlestiriwshilerdi ha'm basqa tillerde so'yleytug'ınlardı tayınladı.
29 Ha'mmesi elshi me? Ha'mmesi payg'ambar ma? Ha'mmesi mug'allim be? Ha'mmesi ka'ramat ko'rsetiwshi me?
30 Ha'mmesi awırıwlarg'a shıpa beretug'ın sıyg'a iye me? Ha'mmesi basqa tillerde so'yley me? Ha'mmesi basqa tillerdi tu'sindire me? Yaq, olay emes!
31 Biraq, sizler ullıraq sıylardı alıwg'a umtılın'lar. Endi men sizlerge en' jaqsı joldı ko'rsetemen:

1 Korint 13
1 Eger men adamlardın' ha'm perishtelerdin' tillerinde so'ylesem de, biraq su'yispenshiligim bolmasa, onda menin' shın'g'ırlag'an mıstan ha'm dan'g'ırlag'an da'pten parqım bolmay qaladı.
2 Eger men payg'ambarshılıq qu'diretine iye bolsam, pu'tkil sırlardı bilsem ha'm ha'r tu'rli bilimge iye bolsam, ha'tte, tawlardı ko'shiretug'ın ku'shli isenimim bolsa da, biraq su'yispenshiligim bolmasa, onda men hesh na'rse emespen.
3 Eger men pu'tkil mal-mu'lkimdi jarlılarg'a u'lestirip bersem, ha'tte, o'zimdi qurban etip, denemdi otqa jag'ıwg'a tapsırsam da, biraq su'yispenshiligim bolmasa, bunnan mag'an hesh qanday payda joq.
4 Su'yispenshilik sabırlı ha'm miyrimli. Su'yispenshilik qızg'anbaydı, maqtanbaydı, menmenlik qılmaydı.
5 Su'yispenshilik qopallıq islemeydi, o'z paydasın go'zlemeydi, tez ashıwlanbaydı, kek saqlamaydı.
6 Su'yispenshilik nahaqlıqqa quwanbaydı, al haqıyqatlıqqa quwanadı.
7 Su'yispenshilik ha'mme na'rseni ko'teredi, ha'mme waqıtta isenedi, ha'mme waqıtta u'mit etedi, ha'mmesine shıdaydı.
8 Su'yispenshilik hesh qashan tawsılıp qalmaydı. Biraq, payg'ambarshılıqlar joq boladı, basqa tillerde so'ylew sıyı toqtap qaladı, bilim de joq boladı.
9 O'ytkeni bizlerdin' bilimimiz de, payg'ambarshılıqlarımız da ele tolıq emes.
10 Biraq, minsiz bolg'an tolıq na'rse kelgende, tolıq emes na'rse joq boladı.
11 Men bala bolg'an waqtımda bala sıyaqlı so'yleytug'ın, bala sıyaqlı pikir ju'rgizetug'ın ha'm bala sıyaqlı tu'sinetug'ın edim. Al eresek adam bolg'anımda, men balag'a ta'n qa'siyetlerdi tasladım.
12 Ha'zir bizler ha'mmesin gu'n'girt aynada ko'rgendey gu'milji ko'rip turmız. Biraq aqırg'ı waqıt kelgende, ju'zbe-ju'z ko'remiz. Ha'zir men tolıq bilimge iye emespen, biraq aqırg'ı waqıt kelgende, Quday meni tolıq bilgendey, men de Onı tolıq biletug'ın bolaman.
13 Solay etip, mına u'sh na'rse ma'n'gige qaladı: isenim, u'mit ha'm su'yispenshilik. Biraq, bulardın' en' baslısı – su'yispenshilik.

1 Korint 14
1 Su'yispenshilik penen jasawg'a umtılın'lar ha'm ruwxıy sıylardı, a'sirese payg'ambarshılıq aytıw sıyın alıwg'a tırısın'lar.
2 Sebebi basqa tilde so'ylegen adam adamlarg'a emes, al Qudayg'a so'yleydi. Onı hesh kim tu'sinbeydi. Ol Muxaddes Ruwxtın' basqarıwında sırlardı aytadı.
3 Al payg'ambarshılıq aytqan adam adamlardı bekkemlew, jubatıw ha'm ruwxlandırıw ushın so'yleydi.
4 Basqa tilde so'ylegen adam o'zin o'zi bekkemleydi. Al, payg'ambarshılıq aytqan adam iseniwshiler ja'ma'a'tin bekkemleydi.
5 Men sizlerdin' ha'mmen'izdin' basqa tillerde so'ylewin'izdi qa'leymen. Biraq onnan go're, payg'ambarshılıq aytıwın'ızdı ko'birek qa'leymen. Basqa tiller iseniwshiler ja'ma'a'tinin' bekkemleniwi ushın tu'sindirilmese, onda payg'ambarshılıq aytıwshı basqa tillerde so'ylegen adamnan artıg'ıraq.
6 Solay etip, tuwısqanlarım, men sizlerge barıp basqa tillerde so'ylesem, biraq sizlerge ya Qudaydın' ayanın, ya bilim, ya payg'ambarshılıq so'zin, ya ta'lim bermesem, onda menin' sizlerge qanday paydam tiyedi?
7 Sırnay yamasa duwtar sıyaqlı, ses shıg'aratug'ın jansız na'rseler de anıq ses shıg'armasa, sırnay yamasa duwtardın' ne shertkenin kim tu'sinedi?
8 Eger ka'rnay urıstın' baslang'anın ja'riyalap, anıq ses shıg'armasa, kim urısqa tayarlanadı?
9 Sol sıyaqlı, sizler de basqa tilde so'ylep, tu'siniksiz so'zlerdi aytsan'ız, so'ylegen so'zin'izdi kim tu'sinedi? Sizler qurı dalag'a so'ylegendey bolasızlar-g'o!
10 Du'nyada tu'rli-tu'rli tiller bar ha'm olardın' ha'r bir so'zi o'z ma'nisine iye.
11 Degen menen, eger men o'zime aytılg'an so'zdi tu'sinbesem, so'ylep turg'an adam ushın men jat jerli adam bolaman, so'ylep turg'an adam da men ushın jat jerli adam boladı.
12 Sol sebepten sizler ruwxıy sıylardı alıwg'a umtılg'anın'ızda, iseniwshiler ja'ma'a'tin bekkemleytug'ın sıylardı ko'birek alıwg'a tırısın'lar.
13 Sonlıqtan kim de kim basqa tilde so'yleytug'ın bolsa, ol o'zinin' aytqanların tu'sindire alıwı ushın duwa etsin.
14 O'ytkeni men basqa tilde duwa etsem, ruwxım duwa etedi, biraq men bunı sana-sezimim menen tu'sinbeymen.
15 Olay bolsa, men ne islewim kerek? Men ruwxım menen de, sana-sezimim menen de duwa etiwim kerek. Ruwxım menen alg'ıs-maqtaw qosıg'ın aytsam, sana-sezimim menen de alg'ıs-maqtaw qosıg'ın aytıwım kerek.
16 Eger sen tek ruwxın' menen shu'kirlik bildirsen', sol jerde turg'an tu'sinbeytug'ın adam senin' bildirgen shu'kirligin'e qalay «awmiyin» deydi?
17 Durıs, senin' shu'kirlik bildirgenin' jaqsı, biraq bul arqalı basqa adam ruwxıy azıq almaydı.
18 Qudayg'a shu'kir, men ha'mmen'izden go're, basqa tillerde ko'birek so'yleymen.
19 Degen menen, iseniwshiler ja'ma'a'tinde basqa tilde on mın' so'z aytqanımnan go're, basqalarg'a ta'lim beriwim ushın tu'sinikli bes so'z aytqanım abzalıraq.
20 Tuwısqanlarım, aqıl-oyın'ız benen baladay bolman'lar. Jamanlıq islewde go'dek sıyaqlı, al aqıl-oyın'ız benen eresek adam sıyaqlı bolın'lar.
21 Muxaddes Jazıwda bılay delingen: «İyemiz bılay deydi: „Jat tillerde so'ylegenler arqalı, Jat adamlardın' awızları arqalı bul xalıqqa so'yleymen. Olar sonda da Meni tın'lamaydı“».
22 Solay etip, basqa tillerde so'ylew iseniwshiler ushın emes, al isenbeytug'ın adamlar ushın berilgen belgi boladı. Al payg'ambarshılıq isenbeytug'ın adamlar ushın emes, iseniwshiler ushın berilgen belgi boladı.
23 Eger pu'tkil iseniwshiler ja'ma'a'ti bir jerge jıynalıp, ha'mmesi birlikte basqa tillerde so'ylese, bul ruwxıy sıydı tu'sinbeytug'ın yamasa iseniwshi emes adamlar ishke kirip: «Sizler aqıldan azıpsız!» – demey me?
24 Biraq, ha'mme payg'ambarshılıq qılg'anda, iseniwshi emes yamasa bul ruwxıy sıydı tu'sinbeytug'ın bir adam ishke kirse, ha'mme ta'repinen onın' gu'nası a'shkara etilip, ol ha'mme ta'repinen hu'kim qılınadı.
25 Solay etip, onın' ju'regindegi jasırın na'rseler ashılıp qaladı ha'm ol jerge jıg'ılıp: «Quday haqıyqattan da, sizlerdin' aran'ızda eken!» – dep Qudayg'a sıyınadı.
26 Tuwısqanlarım, endi bunnan qanday juwmaq shıg'aramız? Sizler jıynalg'anın'ızda, birin'iz alg'ıslaw qosıg'ın aytasız, birin'iz ta'lim beresiz, birin'iz Quday bergen ayandı bildiresiz, birin'iz basqa tilde so'yleysiz ha'm ja'ne birin'iz basqa tildi tu'sindiresiz. Bulardın' ha'mmesi iseniwshiler ja'ma'a'tinin' bekkemleniwi ushın islensin.
27 Basqa tilde so'ylegenin'izde, eki yamasa en' ko'p degende u'sh adam so'ylesin, biraq olar gezek penen so'ylesin. Basqa bir adam aytılg'anlardı tu'sindirsin.
28 Eger tu'sindiretug'ın adam joq bolsa, basqa tilde so'yleytug'ın adam ja'ma'a'tte u'ndemesin, al o'zi jalg'ız qalg'anda o'zi ushın Qudayg'a so'ylesin.
29 Payg'ambarshılıq aytıwshılardın' da ekewi yamasa u'shewi so'ylesin, al basqalar olardın' aytqan so'zlerin tekserip ko'rsin.
30 Otırg'an basqa bir adamg'a sol waqıtta Qudaydan ayan berilse, so'ylep turg'an payg'ambarshılıq aytıwshı adam u'ndemey qalsın.
31 Ja'ma'a'ttegi ha'r bir adamdı u'yretip, ha'r bir adamg'a jubanısh beriwin'iz ushın, ha'mmen'iz gezek penen payg'ambarshılıq aytıwın'ızg'a boladı.
32 Payg'ambarshılıq aytıw sıyı payg'ambarshılıq aytıwshı adamlar ta'repinen basqarıladı.
33 Sebebi Quday ta'rtipsizlik Qudayı emes, al tınıshlıq Qudayı. Barlıq iseniwshilerdin' ja'ma'a'tlerinde bolg'anı sıyaqlı,
34 sizlerdin' ja'ma'a'tin'izde de hayallar jıynalıslarda u'ndemesin. Olardın' so'ylewine ruxsat etilmegen. Muwsanın' Nızamında aytılg'anday, olar boysınıwı kerek.
35 Eger olar bir na'rseni u'yrenbekshi bolsa, u'yde ku'yewlerinen sorasın. O'ytkeni hayaldın' ja'ma'a't jıynalısında so'ylegeni ayıp boladı.
36 Qudaydın' so'zi sizlerden shıg'ıp, tek jalg'ız sizlerge jetip bardı ma?
37 Eger kim de kim o'zin payg'ambar yamasa ruwxıy jetik adam dep sanasa, sizlerge jazıp atırg'an bul so'zlerimnin' İyemizdin' buyrıg'ı ekenin bilsin.
38 Al kim de kim bulardı qabıl almasa, onın' o'zi de qabıl alınbaydı.
39 Solay etip, tuwısqanlarım, payg'ambarshılıq aytıwg'a umtılın'lar. Basqa tillerde so'ylewge tosqınlıq jasaman'lar.
40 Biraq, ha'mmesi de a'dep ha'm ta'rtip penen islensin.

1 Korint 15
1 Tuwısqanlarım, men sizlerge ja'riyalag'an Xosh Xabardı esin'izge tu'siriwdi qa'leymen. Sizler onı qabıl ettin'ler ha'm onın' tiykarında isenimin'izdi bekkemlep atırsızlar.
2 Eger sizler men o'zlerin'izge ja'riyalag'an usı Xosh Xabardı isenim menen bekkem tutsan'ız, ol arqalı qutqarılasız. Bolmasa, biykarg'a isenip ju'rgen bolasızlar.
3 O'zim alg'an en' a'hmiyetli na'rseni men sizlerge jetkizgen edim. Yag'nıy, Muxaddes Jazıwlar boyınsha, Masix bizlerdin' gu'nalarımız ushın o'ldi.
4 Ja'ne de, Muxaddes Jazıwlar boyınsha, Ol qa'birge qoyıldı ha'm u'shinshi ku'ni o'limnen qayta tirildi.
5 Ol Kifag'a, keyin on eki sha'kirtine ko'rindi.
6 Son'ınan bir waqıttın' o'zinde bes ju'zden aslam iseniwshi tuwısqanımızg'a ko'rindi. Olardın' ko'bisi ele tiri, bazıları qaytıs boldı.
7 Bunnan son', Ol Yaqıpqa, keyninen barlıq elshilerge ko'rindi.
8 Al en' son'ında shala tuwılg'an balag'a megzes bolg'an mag'an da ko'rindi.
9 Sebebi men elshiler ishindegi en' arzımag'anıman. Qudaydın' ja'ma'a'tin quwdalag'anım ushın, men elshi dep atalıwg'a da ılayıqlı emespen.
10 Biraq, men ha'zir kim bolg'an bolsam, Qudaydın' miyrimi menen boldım. Onın' mag'an degen miyrimi bosqa ketpedi. Men elshilerdin' ha'mmesinen ko'p miynet ettim. Negizinde men emes, al menin' menen birge bolg'an Qudaydın' miyrimi miynet etti.
11 Solay etip, men bolayın yamasa basqa elshiler bolsın, bizler usı na'rse haqqında ja'riyalaymız. Sizler de usıg'an isendin'iz.
12 Masix o'limnen qayta tirildi, dep ja'riyalap atırg'an bolsaq ta, qalay aran'ızdag'ı bazı adamlar o'limnen tiriliw joq deydi?
13 Eger o'liler tirilmeytug'ın bolsa, onda Masix ta tirilmegen boladı.
14 Masix tirilmegen bolsa, onda bizlerdin' ja'riyalag'anlarımız da, sizlerdin' isenimin'iz de biykar boladı.
15 Ha'tte, bizler Quday haqqında jalg'an gu'walıq bergen adamlar bolıp qalamız. O'ytkeni bizler Quday Masixtı tiriltti, dep gu'walıq bergen edik. Eger o'liler haqıyqattan da qayta tirilmeytug'ın bolsa, onda Quday da Masixtı tiriltpegen boladı.
16 Eger o'liler tirilmeytug'ın bolsa, onda Masix ta tirilmegen boladı.
17 Masix tirilmegen bolsa, onda sizlerdin' isenimin'iz biykar boladı ha'm sizler ele gu'naların'ızdın' biyligi astında jasap atırg'an bolasızlar.
18 Olay bolsa, Masixqa tiyisli bolıp du'nyadan o'tken adamlar da nabıt bolg'an boladı.
19 Eger bizler tek bul du'nyadag'ı o'mirimizde g'ana Masixtan u'mit etetug'ın bolsaq, onda bizler ha'mme adamlar ishindegi en' ayanıshlı adamlar bolg'anımız.
20 Biraq, Masix haqıyqattan da o'limnen qayta tirildi! Ol o'liler ishinen birinshi bolıp tiriliwi arqalı o'lilerdin' tiriletug'ının da'lilledi.
21 Bir adam arqalı o'lim kelgeni sıyaqlı, bir Adam arqalı o'limnen tiriliw keldi.
22 Yag'nıy, Adam-ata menen qatnası bolg'an pu'tkil adamzat o'letug'ını sıyaqlı, Masix penen qatnası bolg'an barlıq adamlar tirilip, o'mirge erisedi.
23 Biraq, ha'r biri o'z gezegi boyınsha tiriledi: en' aldı menen Masix, son'ınan Masix qaytıp kelgende, Og'an tiyisli bolg'anlar tiriledi.
24 Bunnan keyin, Masix ha'r bir ha'kimshilikti, ha'r bir biylikti ha'm qu'diretti saplastırıp, patshalıqtı A'kemiz Qudayg'a tapsırg'anda, aqırzaman boladı.
25 Sebebi Quday barlıq dushpanların Masixtın' ayag'ının' astına bastırmag'ansha, Masix patshalıq etiwi tiyis.
26 Joq qılınatug'ın son'g'ı dushpan – o'lim boladı.
27 O'ytkeni Muxaddes Jazıwda: «Quday barlıg'ın Onın' ayaqlarının' astına bastırıp, Og'an boysındırdı», – delingen. Biraq, bul «barlıg'ın» degen so'zdin' ishinde barlıg'ın Masixqa boysındırg'an Quday na'zerde tutılmag'anı anıq.
28 Barlıg'ı Ulg'a boysıng'anda, Ul da barlıg'ın O'zine boysındırg'an Qudayg'a boysınadı. Usılay etip, Quday ha'mme na'rse u'stinen tolıq biylik ju'rgizedi.
29 Eger qayta tiriliw joq bolsa, o'liler ushın suwg'a shomıldırılg'anlar ne boladı? O'liler hesh qashan tirilmeytug'ın bolsa, adamlar ne sebepten o'liler ushın suwg'a shomıldırıladı?
30 Ja'ne de, bizler ne ushın ha'r saat sayın o'zimizdi qa'wip astına qoyamız?
31 Tuwısqanlarım, sizlerdin' İyemiz Masix İysa menen bolg'an baylanısın'ızdı maqtanısh etip, ant ishemen: men ha'r ku'ni o'lim menen ju'zbe-ju'z ushıraspaqtaman.
32 Eger adamlardın' oyı boyınsha o'liler tirilmeytug'ın bolsa, Efestegi jabayı haywanlar sıyaqlı bolg'an adamlar menen gu'resip, o'lim qa'wpi astında qalg'anımnın' mag'an qanday paydası bar? Eger o'liler tirilmeytug'ın bolsa: «Kelin'ler, iship-jep qalayıq, sebebi erten' o'lemiz-g'o!»
33 Usılay pikir ju'rgizetug'ın adamlardan aldanıp qalman'lar: jaman doslar jaqsı a'detlerden ayıradı.
34 Esin'izdi jıyıp, o'zin'izge kelin'ler ha'm endi qaytıp gu'na islemen'ler. Ayırımların'ız Qudaydı bilmeydi. Bulardı sizlerdi uyaltıw ushın aytıp atırman.
35 Biraq, birew: «O'liler qalay tiriledi? Kanday dene menen keledi?» – dep sorawı mu'mkin.
36 Ne degen aqılsızlıq! Senin' ekken tuqımın' o'lmese, ko'gerip shıqpaydı-g'o.
37 Sen ekkenin'de, ko'gerip turg'an o'simlikti emes, al tek tuqımdı, biyday yamasa basqa bir o'simliktin' tuqımın egesen'.
38 Quday tuqımg'a O'z qa'lewi boyınsha dene beredi. Tuqımlardın' ha'r birine o'z aldına bir dene beredi.
39 Tiri janlardın' denesi birdey emes. Adamlardın' denesi basqa, haywanlardın' denesi basqa, quslardın' ha'm balıqlardın' denesi basqa boladı.
40 Aspan deneleri bar, jer deneleri de bar. Aspandag'ı denelerdin' sulıwlıg'ı basqa, jerdegi denelerdin' sulıwlıg'ı basqa.
41 Kuyashtın' sulıwlıg'ı basqa, aydın' sulıwlıg'ı basqa, juldızlardın' sulıwlıg'ı basqa. Sulıwlıg'ı boyınsha, juldız juldızdan parıq qıladı.
42 O'lilerdin' tiriliwi de sonday boladı. Shiriytug'ın dene ko'miledi, biraq ol shirimeytug'ın bolıp tiriledi.
43 Dene xorlıq penen ko'miledi, saltanat penen tiriledi. Ha'lsiz bolıp ko'miledi, ku'shli bolıp tiriledi.
44 Ta'biyg'ıy dene ko'miledi, biraq ol ruwxıy dene bolıp tiriledi. Ta'biyg'ıy dene bar bolg'anı sıyaqlı, ruwxıy dene de bar.
45 O'ytkeni Muxaddes Jazıwda bılay delingen: «Birinshi adam – Adam-ata tiri jan boldı». Al son'g'ı Adam – İysa Masix o'mir beriwshi ruwx boldı.
46 Biraq, birinshi bolıp ruwxıy dene emes, al ta'biyg'ıy dene keldi. Ruwxıy dene keyninen keledi.
47 Birinshi adam jerden, yag'nıy topıraqtan boldı. Ekinshi adam aspannan keldi.
48 Topıraqtan bolg'an Adam-ata qanday bolsa, topıraqtan bolg'an adamlar da sonday boladı. Aspannan kelgen İysa Masix qanday bolsa, aspang'a tiyisli bolg'an adamlar da sonday boladı.
49 Bizler topıraqtan bolg'an Adam-atag'a qalay uqsaytug'ın bolsaq, aspannan kelgen İysa Masixqa da solay uqsaytug'ın bolamız.
50 Tuwısqanlarım, menin' sizlerge aytıp atırg'anım mınaw: bizlerdin' et penen qannan ibarat bolg'an ta'biyg'ıy denemiz Qudaydın' Patshalıg'ın miyras etip ala almaydı. Shirip ketetug'ın denemiz ma'n'gilik o'mirge erise almaydı.
51 Endi men sizlerge bir sırdı ashıp bermekshimen: bizlerdin' ha'mmemiz shetimizden o'lmeymiz, biraq ha'mmemiz o'zgeremiz.
52 Birden ko'zdi ashıp-jumg'ansha, son'g'ı ka'rnay shalıng'anda, o'zgerip ketemiz. Awa, ka'rnay shalıng'anda, o'lgen iseniwshiler shirimeytug'ın denede tiriledi, tiri bolg'an bizler de o'zgerip ketemiz.
53 Sebebi bizlerdin' bul shiriytug'ın ha'm o'letug'ın denemiz shirimeytug'ın ha'm o'lmeytug'ın dene bolıp o'zgeriwi tiyis.
54 Shiriytug'ın ha'm o'letug'ın denemiz shirimeytug'ın ha'm o'lmeytug'ın bolıp o'zgerse, Muxaddes Jazıwda aytılg'an mına so'zler iske asadı: «O'lim joq etildi, ol jen'ildi!»
55 «Ha'y o'lim, jen'isin' qa'ne? Ha'y o'lim, uwlı iynen' qa'ne?»
56 O'limnin' uwlı iynesi – gu'na. Gu'na o'z ku'shin Muxaddes Nızamnan aladı.
57 Biraq, Qudayg'a shu'kirler bolsın! Ol bizlerdi İyemiz İysa Masix arqalı jen'iske eristire beredi.
58 Solay etip, su'yikli tuwısqanlarım, taysalmay bekkem turın'lar ha'm İyemizdin' xızmetinde ba'rqulla g'ayratlı bolın'lar. O'ytkeni İyemizdin' jolında etken xızmetin'izdin' bosqa ketpeytug'ının bilesizler.

1 Korint 16
1 Endi iseniwshilerge beriletug'ın aqshalay ja'rdemge kelsek, sizler de bunı Galatiyadag'ı iseniwshi ja'ma'a'tlerge tapsırg'anımday islen'ler.
2 Ha'r ekshembi ku'ni ha'r birin'iz o'z jag'dayına qarap, aqshanı bo'lek jıynap qoysın. Sonda men sizlerge barg'anımda, aqshanı jıynap ju'riwdin' za'ru'rligi bolmaydı.
3 Sizlerge barg'anımda, bergen sadaqaların'ızdı aparıwg'a kimlerdi ılayıqlı ko'rsen'iz, men sol adamlarg'a xatlar berip, Erusalimge jiberemen.
4 Eger menin' de ketiwim kerek bolsa, olar menin' menen birge ketedi.
5 Men sizlerge Makedoniya arqalı baraman. Sebebi men usı u'lke arqalı ju'rmekshimen.
6 Kasın'ızda bir qansha waqıt qalıwım, ha'tte, sizler menen qıstı da birge o'tkiziwim mu'mkin. Sonnan keyin, men qay jerge ketejaq bolsam da, sizler mag'an ja'rdem etersiz.
7 Men bul saparı sizlerdi jol-jo'nekey ko'rip ketiwdi qa'lemeymen. Eger İyemiz ruxsat etse, sizler menen birge bir qansha waqıt qalıwdan u'mit etemen.
8 Biraq, men Efeste Eliwinshi ku'ni bayramına deyin qalajaqpan.
9 O'ytkeni bul jerde o'nimli miynet etiwim ushın mag'an ken' jol ashıldı. Degen menen, mag'an qarsı shıg'ıp atırg'anlar da ko'p.
10 Timofey sizlerge barg'anda, aran'ızda qa'wipsiz ju'riwi ushın ko'z qulaq bolın'lar. Sebebi ol da men sıyaqlı İyemizge xızmet etedi.
11 Sonlıqtan onı hesh kim pa's ko'rmesin. Menin' qasıma keliwi ushın onı aman-esen shıg'arıp salın'lar. O'ytkeni men tuwısqanlarımız benen birge onın' keliwin ku'tip otırman.
12 Tuwısqanımız Apolosqa kelsek, tuwısqanlarımız benen birge sizlerge barıwın onnan ko'p o'tingen edim. Biraq, ol ha'zir sizlerge barıwdı hesh qa'lemey atır. Kolaylı jag'day tuwılg'anda, ol sizlerge baradı.
13 Sergek bolın'lar, isenimde bekkem turın'lar, ma'rt ha'm jigerli bolın'lar.
14 Ha'r bir na'rseni su'yispenshilik penen islen'ler.
15 Axaya u'lkesinde birinshi bolıp isengen ha'm o'zlerin iseniwshilerdin' xızmetine bag'ıshlag'an Stepannın' xojalıg'ın bilesizler. Sizlerden o'tinish, tuwısqanlarım:
16 sizler de usınday adamlarg'a ha'm olar menen birge miynet etetug'ın adamlardın' ha'mmesine boysının'lar.
17 Men Stepannın', Fortunatustın' ha'm Axayktın' kelgenine quwanıshlıman. Olar sizlerdin' ornın'ızdı basıp, sizlerdin' joqlıg'ın'ızdı umıttırdı.
18 Olar menin' ruwxımdı da, sizlerdin' ruwxın'ızdı da ko'terdi. Bunday adamlardın' qa'dirin bilin'ler.
19 Aziya u'lkesindegi ja'ma'a'tler sizlerge sa'lem aytıp atır. Akila menen Priskila ha'm olardın' u'yindegi iseniwshiler ja'ma'a'ti İyemiz benen qatnasta bolg'an sizlerge ko'p-ko'p sa'lem aytıp atır.
20 Usı jerdegi barlıq tuwısqanlar da sizlerge sa'lem aytıp atır. Bir-birin'izdi muxaddes posa menen su'yip sa'lemlesin'ler.
21 Men, Pavel, bul sa'lemnamanı o'z qolım menen jazıp atırman.
22 İyemizdi su'ymeytug'ın adamg'a na'let bolsın! O İyemiz, kele-go'r!
23 İyemiz İysanın' miyrimi sizlerge yar bolsın!
24 Men sizlerdin' ha'mmen'izdi Masix İysanın' su'yispenshiligi menen su'yemen. Awmiyin.

2 Korint 1
1 Qudaydın' qa'lewi menen Masix İysanın' elshisi bolg'an men, Pavelden ha'm tuwısqanımız Timofeyden, Korinf qalasındag'ı Qudaydın' ja'ma'a'tine ha'm pu'tkil Axaya u'lkesindegi barlıq muxaddeslerge sa'lem!
2 A'kemiz Quday ha'm İyemiz İysa Masix sizlerge miyrim ha'm tınıshlıq bersin!
3 Qudayg'a, yag'nıy İyemiz İysa Masixtın' A'kesine alg'ıslar bolsın! Ol bizlerdin' rehimli A'kemiz ha'm tolıq jubanısh beriwshi Quday.
4 Quday bizlerge barlıq qıyınshılıqlarımızda jubanısh beredi. Solay etip, bizler de Qudaydan alg'an jubanısh penen ha'r qıylı qıyınshılıqlarda bolg'an adamlarg'a jubanısh bere alamız.
5 Sebebi Masix shekken azap-aqıretlerdi bizler qanshelli ko'p sheksek, Quday bizlerge Masix arqalı sonshelli u'lken jubanısh beredi.
6 Bizler ko'rip atırg'an qıyınshılıq sizlerdin' jubanısh alıwın'ız ha'm qutqarılıwın'ız ushın bolıp atır. Bizlerdin' jubanısh alıwımız da sizlerdin' jubanısh alıwın'ız ushın bolıp atır. Sizler o'zlerin'iz alg'an usı jubanısh arqalı bizler shekken azap-aqıretler menen birdey bolg'an azap-aqıretlerge shıday alasızlar.
7 Bizlerdin' sizlerge baylanıslı bolg'an u'mitimiz bekkem. O'ytkeni sizlerdin' tek azap-aqıretlerimizge emes, al alg'an jubanıshımızg'a da sherik ekenin'izdi bilemiz.
8 Tuwısqanlarım, Aziya u'lkesinde ko'rgen qıyınshılıqlarımızdan sizlerdin' xabarsız qalıwın'ızdı qa'lemeymiz. Bizler shekten tıs awır qıyınshılıq astında bolıp, tiri qalıwdan da u'mitimizdi u'zgen edik.
9 İshimizden o'zimizdi o'limge hu'kim etilgendey sezdik. Biraq bul o'zlerimizge emes, al o'lilerdi tiriltetug'ın Qudayg'a su'yeniwimiz ushın boldı.
10 -
11 Quday bizlerdi usınday u'lken o'lim qa'wpinen qutqardı ha'm ele de qutqara beredi. Sizlerdin' duwaların'ızdın' ja'rdeminde Quday bizlerdi ele de qutqara beredi dep, bizler Onnan u'mit etemiz. Ko'p adamlardın' etken duwalarına Quday juwap berip, bizlerdi qutqarg'anlıqtan, ko'pler bizler ushın Qudayg'a shu'kirlik bildiredi.
12 Bizler maqtanısh tutatug'ın ha'm pa'k hu'jdanımız benen gu'walıq beretug'ın na'rsemiz mınaw: bizler du'nyag'a, a'sirese sizlerge adamnın' danalıg'ı menen emes, al Qudaydın' miyrimi menen, Qudaydan kelgen hadallıq ha'm haq niyet penen qatnas jasadıq.
13 -
14 Bizler sizlerge oqıp tu'sine alatug'ın na'rselerdi g'ana jazıp atırmız. Ha'zir bizlerdi tolıq tu'sinbesen'iz de, waqtı kelgende tolıq tu'sinetug'ının'ızdan u'mit etemen. Solay etip, İyemiz İysa qaytıp keletug'ın ku'ni bizlerdin' maqtanıshımız sizler bolatug'ının'ız sıyaqlı, sizlerdin' maqtanıshın'ız da bizler bolamız.
15 Usınday isenim menen sizlerdi eki ese quwanıshqa bo'lensin dep, sizlerge barıwdı burın niyet etken edim.
16 Makedoniyag'a baratırg'anımda da, Makedoniyadan qaytıp kiyatırg'anımda da, sizlerge barıwdı niyet etken edim. Son'ınan sizler meni Yahudiyag'a shıg'arıp salarsız dep oylag'an edim.
17 Usılay niyet etip, men jen'ilteklik qılıppan ba? Meni denesinin' qa'lewi boyınsha kewlinde «yaq» dep oylap, awzı menen «awa» deytug'ın adam dep esaplaysızlar ma?
18 Men Qudaydın' sadıqlıg'ı haqı ant ishemen: bizler eki ju'zli adamlar emespiz. Bizler sizlerge so'ylegenimizde, «yaq» dep oylap, «awa» dep aytpadıq.
19 Bizler ta'repimizden, yag'nıy men ta'repimnen, Sila ha'm Timofey ta'repinen sizlerge ja'riyalang'an Qudaydın' Ulı İysa Masix ha'm «awa», ha'm «yaq» emes. Onda tek «awa» g'ana bar.
20 Qudaydın' barlıq wa'deleri Masix arqalı «awa» bolıp, tolıq orınlanadı. Sonlıqtan Qudaydın' dan'qqa bo'leniwi ushın, Masix arqalı Qudayg'a «awmiyin» deymiz.
21 Bizler menen sizlerdin' Masix penen bolg'an baylanısımızdı bekkem qılg'an ha'm bizlerdi xızmetke tayınlag'an Qudaydın' O'zi boladı.
22 Ol bizlerdi mo'rlep tamg'a bastı ha'm bunın' da'lili sıpatında Muxaddes Ruwxtı ju'regimizge jaylastırdı.
23 Menin' ju'regimde ne bar ekenin biletug'ın Qudaydın' O'zi gu'wa: sizlerdi ayag'anım sebepli, usı waqıtqa deyin Korinfke barmag'an edim.
24 Bizler sizlerdin' isenimin'izdin' u'stinen biylik ornatqımız kelmeydi. Kerisinshe, sizlerdin' quwanıwın'ız ushın, bizler sizler menen birlikte miynet etip atırmız. Sebebi sizler isenimde bekkem tursızlar.

2 Korint 2
1 Solay etip, sizlerdi ja'ne qapa qılmayın dep, sizlerge barmawg'a kewlimde qarar ettim.
2 O'ytkeni eger men sizlerdi ja'ne qapa qılsam, onda meni kim quwantadı? O'zim qapa qılg'an sizlerden basqa, kim kewlimdi ko'teredi? A'lbette, hesh kim!
3 Sonlıqtan men barg'anımda, quwantıwı kerek bolg'an adamlar meni qapa qılmawı ushın, sol xattı jazıp jibergen edim. Sebebi menin' quwanıshım sizlerdin' ha'mmen'izdin' quwanıshın'ız ekenine isengen edim.
4 Men sol xattı teren' qayg'ırıp, ju'regim ezilip, ko'z jaslarımdı to'gip otırıp jazdım. Bundag'ı maqsetim – sizlerdi qapa qılıw emes, al sizlerge degen sheksiz su'yispenshiligimdi bildiriw edi.
5 Eger aran'ızda bir adam basqalardı qapa qılg'an bolsa, ol tek meni emes, al qanday da bir da'rejede sizlerdin' ha'mmen'izdi qapa qılg'an boladı. Men bunı asırıp aytıp atırg'an joqpan.
6 Bul adamg'a sizlerdegi ko'pshilik ta'repinen berilgen jaza jeterli boladı.
7 Solay etip, ol ha'dden tıs qayg'ırmawı ushın onı keshirip, jubanısh bergenin'iz maqulıraq boladı.
8 Sonlıqtan og'an degen su'yispenshiligin'izdi da'lillewin'izdi o'tinish etemen.
9 Ha'r bir iste so'zime qulaq asatug'ının'ızdı yamasa aspaytug'ının'ızdı sınap biliw ushın, men sizlerge sol xattı jazg'an edim.
10 Sizler onı keshirsen'iz, onı men de keshiremen. Eger men onı keshirgen bolsam, onı sizler ushın Masix aldında keshirdim.
11 Solay etip, shaytannın' awhaldan paydalanıp, pa'nt beriwine jol qoymayıq. O'ytkeni bizler onın' jawız jobalarınan xabarsız emespiz.
12 Men Masixtın' Xosh Xabarın ja'riyalaw ushın Troasqa barg'anımda, İyemiz mag'an ko'p mu'mkinshilik bergen edi.
13 Degen menen, tuwısqanımız Titustı sol jerde ushırata almag'anım sebepli, ruwxım tınıshsızlandı. Sonlıqtan sol jerdegiler menen xoshlasıp, Makedoniyag'a kettim.
14 Qudayg'a shu'kirler bolsın! Ol bizlerdi ba'rqulla Masixtın' jen'isinin' saltanatlı ju'risinde jetelep ju'redi ha'm bizler arqalı ha'mme jerde Masix haqqında bilimdi xosh iyis sıyaqlı tarqatadı.
15 Sebebi bizler qutqarılıp atırg'anlar arasında da, nabıt bolıp atırg'anlar arasında da, Masixtın' Qudayg'a bag'ıshlag'an xosh iyisimiz.
16 Bizler Xosh Xabardı ja'riyalag'an waqtımızda, nabıt bolıp atırg'anlar ushın o'limge aparatug'ın o'lim iyisimiz. Al qutqarılıp atırg'anlar ushın o'mir beretug'ın o'mir iyisimiz. Bunday xızmetke ılayıqlı hesh kim joq!
17 O'ytkeni o'z paydası ushın Qudaydın' so'zin satıp beretug'ın ko'p adamlar bar. Biraq, bizler onday adamlar emespiz. Bizler Quday ta'repinen jiberilgen ha'm Masixqa tiyisli bolg'an adamlar sıpatında Xosh Xabardı Quday aldında haq kewil menen ja'riyalaymız.

2 Korint 3
1 Bizlerdi ja'ne o'zlerin maqtap atır, dep oylaysız ba? Ayırım adamlar sıyaqlı, sizlerge ko'rsetiw ushın yamasa sizlerden alıp basqalarg'a ko'rsetiw ushın, minezlememiz jazılg'an xatlarg'a bizler mu'ta'jbiz be?
2 Bizlerdin' minezleme xatımız – sizler bolasızlar. Bul xat bizlerdin' ju'reklerimizde jazılg'an bolıp, onı barlıq adamlar biledi ha'm oqıydı.
3 Sizler haqıyqattan da, bizlerdin' xızmetimiz arqalı jazılg'an Masixtın' xatı ekenin'izdi anıq ko'rsetesizler. Bul xat sıya menen emes, al tiri Qudaydın' Ruwxı menen jazıldı ha'm ol tasqa emes, al adamlardın' ju'reklerine oyıp jazıldı.
4 Bizler Masix arqalı Quday aldında usınday isenimge iye bolg'anımız sebepli, bulardı aytıp atırmız.
5 Bizler xızmetimizdi uqıplı bolg'anımız sebepli atqarıp atırmız, demekshi emespen. Bizlerdegi bar uqıp o'zimizden shıqpag'an, al Qudaydan berilgen.
6 Quday bizlerdi Jan'a Kelisimnin' xızmetshileri qıldı. Jan'a Kelisim jazılg'an nızam tiykarında emes, al Muxaddes Ruwx tiykarında payda boldı. Sebebi jazılg'an nızam o'limge hu'kim etedi, al Muxaddes Ruwx o'mir beredi.
7 Tasqa oyıp jazılg'an ha'riplerden ibarat bolg'an Muxaddes Nızam ullılıq penen berilgenlikten, İzrail xalqı Muwsanın' ju'zinen shıqqan o'tkinshi nurg'a qaray almag'an edi. O'limge hu'kim etetug'ın Muxaddes Nızamg'a xızmet etiw sonshelli ullı bolsa,
8 onda o'mir beretug'ın Muxaddes Ruwxqa xızmet etiw onnan anag'urlım ko'p ullılıqqa iye emes pe?
9 Adamdı hu'kim etken Muxaddes Nızamg'a xızmet etiw ullı bolg'an bolsa, aqlanıw beretug'ın Jan'a Kelisimge xızmet etiw onnan go're qanshelli ullıraq boladı!
10 Haqıyqattan da, joqarı ullılıqqa iye bolg'an Jan'a Kelisim payda bolg'anda, burın ullılıqqa iye bolg'an Muxaddes Nızam o'z ullılıg'ın joyttı.
11 Solay etip, o'tkinshi bolg'an na'rse ullı bolsa, ma'n'gi qalatug'ın na'rse onnan da ullıraq.
12 Usınday u'mitke iye bolg'anımız sebepli u'lken batırlıq penen so'yley alamız.
13 Bizler ju'zindegi o'ship baratırg'an nurdı İzrail xalqına ko'rsetpew ushın ju'zin perde menen japqan Muwsa sıyaqlı is tutpaymız.
14 Biraq, İzrail xalqının' ju'regi qaysar bolg'anlıqtan, ha'tte, usı ku'nge deyin olar Eski Kelisimdi oqıg'anda, olardın' sanası sonday perde menen jabıwlı turg'anday boladı. O'ytkeni bul perde tek Masix arqalı alıp taslanadı.
15 Haqıyqattan da, usı ku'nge deyin olar Muwsanın' kitabın oqıg'anda, ju'rekleri perde menen jabılg'anday bolıp tu'sinbeydi.
16 Degen menen, adam İyemizge ju'z burg'anda, sol perde alıp taslanadı.
17 İyemiz – Ruwx. İyemizdin' Ruwxı bar jerde azatlıq bar.
18 Bizlerdin' ha'mmemiz perdesiz ju'z benen İyemizdin' ullılıg'ın ko'remiz. Sol arqalı Og'an uqsaw ushın o'zgerip, ullılıq u'stine ullılıqqa erisip baramız. Bul Ruwx bolg'an İyemizdin' ja'rdeminde iske asadı.

2 Korint 4
1 Sonlıqtan biz xızmetshiler bul xızmetti Qudaydın' miyrim-sha'pa'a'ti menen islep atırg'anımız sebepli, ruwxımızdı tu'sirmeymiz.
2 Bizler jasırın ha'm uyat islerimizdi tasladıq, hiylekerlik penen ha'reket qılmaymız. Qudaydın' so'zin burmalamay, haqıyqattı ashıq aytıwımız arqalı o'zimizdi Quday aldında ha'r bir adamnın' hu'jdanına tapsıramız.
3 Eger bizler ja'riyalap atırg'an Xosh Xabar jabıq bolsa, ol nabıt bolatug'ınlar ushın jabıq boladı.
4 İsenbeytug'ın bunday adamlar Xosh Xabardın' jaqtısın ko'rmesin dep, bul du'nyanın' ha'kimi – shaytan olardın' ju'rek ko'zlerin soqır etken. Xosh Xabar Qudaydın' qanday ekenin ko'rsetken Masixtın' dan'qın bildiredi.
5 Bizler o'zlerimiz haqqında ja'riyalap atırg'an joqpız. Al Masix İysanı ha'mmemizdin' İyemiz dep, İysa ushın sizlerdin' xızmetshilerin'iz ekenligimiz haqqında ja'riyalap atırmız.
6 Sebebi «Karan'g'ılıqtan nur jarqırasın», – dep buyırg'an Quday Masixtın' ju'zinde jarqırag'an O'zinin' dan'qın biliwimiz ushın ju'reklerimizdi jaqtı qıldı.
7 Biz elshiler usı g'a'ziyneni ılay ıdıs sıyaqlı bolg'an denemizde alıp ju'rmiz. Bul ullı qu'direttin' bizlerden emes, al Qudaydan ekenligi ko'rinip tur.
8 Bizler ha'r ta'repleme qısqıdamız, biraq ezilmeymiz. Albıraymız, biraq u'mitsizlikke berilmeymiz.
9 Kuwdalanamız, biraq Quday bizlerdi taslap ketpeydi. Bizlerdi jıg'ıltadı, biraq joq bolıp ketpeymiz.
10 İysanın' o'miri denemizde ashıq ko'rinsin dep, bizler ba'rqulla azap shegip, İysanın' o'limine sherik bolamız.
11 O'ytkeni İysanın' o'miri bizin' o'letug'ın denemizde ashıq ko'rinsin dep, jasap atırg'an bizler İysa ushın o'lim qa'wpine u'zliksiz duwshar bolıp atırmız.
12 Solay etip, bizlerdin' o'lim qa'wpine duwshar bolıp atırg'anımız arqalı sizler ma'n'gilik o'mirge erisip atırsızlar.
13 Zaburda: «Men isendim ha'm sonın' ushın so'yledim», – dep jazılg'an. Usınday isenimdi payda etken Muxaddes Ruwxqa iye bolg'anımız sebepli, bizler de isenemiz ha'm sonlıqtan so'yleymiz.
14 Sebebi İyemiz İysanı o'limnen tiriltken Qudaydın' bizlerdi de İysa menen birge tiriltetug'ının ha'm sizler menen birlikte O'zinin' aldında turg'ızıp qoyatug'ının bilemiz.
15 Bulardın' ha'mmesi sizlerdin' paydan'ız ushın bolıp atır. Solay etip, bizlerdin' basımızdan keshirgen qıyınshılıqlarımız sebepli, Qudaydın' sizlerge degen miyrimi artadı. Sol miyrim ele de ko'p adamlarg'a jetip barıwı arqalı Qudayg'a ko'p shu'kirlikler aytıladı ha'm Ol dan'qqa bo'lenedi.
16 Sonlıqtan ruwxımızdı tu'sirmeymiz. Bizlerdin' ko'rinetug'ın denemiz tozıp baratırg'an bolsa da, ishki du'nyamız ku'nnen-ku'nge jan'alanıp atır.
17 O'ytkeni ha'zirgi o'tkinshi ha'm arzımas qıyınshılıqlarımız bizlerge ha'dden tıs ullı ha'm ma'n'gilik dan'q alıp keledi.
18 Bizler ko'zge ko'rinetug'ın qıyınshılıqlarg'a emes, al ko'zge ko'rinbeytug'ın ullılıqqa qaraymız. Sebebi ko'zge ko'rinetug'ın na'rseler o'tkinshi, al ko'zge ko'rinbeytug'ın na'rseler ma'n'gi boladı.

2 Korint 5
1 Bizler ishinde jasap atırg'an du'nyadag'ı bul shatırımız, yag'nıy denemiz qıyralg'anda, Quday bizlerge adamnın' qolı menen qurılmag'an aspandag'ı ma'n'gilik u'yimizdi, yag'nıy jan'a deneni beretug'ının bilemiz.
2 Aspandag'ı u'yimizdi, yag'nıy jan'a denemizdi kiyim sıyaqlı kiyiwdi qattı ku'sep, ha'zir bizler du'nyadag'ı shatırımızda, yag'nıy denemizde «ah» urmaqtamız.
3 Onı kiysek, bizler jalan'ash qalmaymız.
4 Bizler du'nyadag'ı shatırımızda, yag'nıy denemizde jasap ju'rip, awır ju'k astında qıynalmaqtamız. Negizinde du'nyadag'ı denemizdi sheship taslawdı emes, al onın' u'stinen aspandag'ı denemizdi kiyiwdi qa'leymiz. Solay etip, o'letug'ın dene ma'n'gilik o'mir ta'repinen jutıp jiberiledi.
5 Bizlerdi usı ushın tayarlag'an ha'm bunın' girewi sıpatında bizlerge Muxaddes Ruwxtı bergen Qudaydın' O'zi boladı.
6 Sonlıqtan denede jasap atırg'an waqtımızda İyemizdin' aspandag'ı ma'kanınan uzaqta ekenimizdi bilsek te, bizler ba'rqulla batırlıqqa iyemiz.
7 O'ytkeni bizler ko'zge ko'rinetug'ın na'rselerge emes, al isenimimizge su'yenip jasaymız.
8 Awa, batırlıqqa iyemiz ha'm deneden shıg'ıp, İyemiz benen birge jasag'anımız jaqsıraq dep oylaymız.
9 Biraq denede jasasaq ta, deneden shıg'ıp ketsek te, bizler İyemizdin' kewlinen shıg'ıwg'a qattı tırısamız.
10 Sebebi denede jasag'an waqtımızda islegen jaqsı isimiz ushın da, jaman isimiz ushın da ılayıqlı baha alıw ushın, ha'r birimiz Masixtın' hu'kim gu'rsisinin' aldında turıwımız kerek.
11 Solay etip, bizler İyemizden qorqıwdın' ne ekenin bilgenimiz sebepli, adamlardı aqıllandırıwg'a ha'reket etemiz. Bizlerdin' qanday ekenligimiz Qudayg'a ayan. Bizlerdin' qanday ekenligimizdi sizler de jaqsı biletug'ının'ızdan u'mit etemen.
12 Bizler ja'ne sizlerge o'zlerimizdi usınıwg'a ha'reket etip atırg'an joqpız. Biraq ishki du'nyası menen emes, al sırtqı ko'rinisi menen maqtanatug'ın adamlarg'a ılayıqlı juwap beriwin'iz ushın, sizlerge bizler menen maqtanıwg'a mu'mkinshilik berip atırmız.
13 Eger bizler aqılımızdan azg'anday bolıp ko'rinsek, onda bul Quday ushın. Eger esimiz durıs bolıp ko'rinse, onda bul sizler ushın.
14 Usılay islewge bizlerdi Masixtın' su'yispenshiligi ma'jbu'r etedi. O'ytkeni bir Adam, yag'nıy Masix ha'mme ushın o'lgenlikten, ha'mme Onın' o'limine sherik bolg'an boladı, degen juwmaqqa keldik.
15 Awa, Masix ha'mme ushın o'ldi. Solay eken, jasap atırg'anlar endi o'zleri ushın emes, al o'zleri ushın o'lgen ha'm qayta tirilgen Masix ushın jasawı sha'rt.
16 Sonlıqtan bizler endi hesh kimge du'nyanın' ko'z qarası menen qaramaymız. Masixqa burın usılay qarag'an bolsaq ta, endi olay qaramaymız.
17 Solay etip, kim de kim Masix penen baylanısqa iye bolsa, ol – jan'a jaratılıs. Eski na'rseler o'tip ketti, minekey, endi ha'mmesi jan'a boldı.
18 Bunın' ha'mmesi Qudaydan. Quday Masix arqalı bizlerdi O'zi menen jarastırdı ha'm adamlardı O'zi menen jarastırıw xızmetin bizlerge tapsırdı.
19 Yag'nıy, Quday Masix arqalı du'nyanı O'zi menen jarastırıp, adamlardın' gu'naların esapqa almadı ha'm usı jarastırıwshı so'zlerdi bizlerge berdi.
20 Solay etip, bizler Masixtın' elshilerimiz. Qudaydın' O'zi bizler arqalı sizlerge aqıl-na'siyat berip atır. Masixtın' atınan jalbarınamız: Quday menen jarasın'lar!
21 Quday bizlerdin' gu'nalarımızdı hesh qashan gu'na islemegen Masixqa ju'kledi. Masix penen baylanısqa iye bolg'an bizler Quday aldında usı arqalı aqlandıq.

2 Korint 6
1 Quday menen birge miynet etip atırg'an bizler o'zlerin'iz qabıl qılg'an Onın' miyrimine itibarsızlıq penen qaramawın'ızdı sizlerden o'tinish etemiz.
2 Sebebi Quday bılay deydi: «Menin' miyrimim beriletug'ın waqıtta seni esittim, Kutqarılıw ku'ninde sag'an ja'rdem berdim». Minekey, ha'zir Qudaydın' miyrimi beriletug'ın waqıt boldı! Minekey, ha'zir qutqarılıw ku'ni keldi!
3 Xızmetimizge so'z kelmesin dep, hesh kimge hesh bir na'rsede tosqınlıq jasamaymız.
4 Al ha'mme na'rsede Qudaydın' xızmetkerleri sıpatında is tutamız: qıyınshılıq ko'rsek te, mu'ta'jlikte ha'm awır jag'daylarda qalsaq ta, sheksiz sabırlı boldıq.
5 Ja'ne de, tayaq jedik, qamaqta otırdıq, topalan' ishinde qaldıq, awır miynet ettik, tu'nlerdi uyqısız o'tkizdik, ash qaldıq.
6 Solay bolsa da, bizler pa'k boldıq, durıs tu'sinik, shıdamlılıq, ken' kewil, Muxaddes Ruwx ha'm haqıyqıy su'yispenshilik penen jasadıq.
7 Haqıyqat so'zin aytıp, Qudaydın' qu'diretin ko'rsettik. On' ha'm shep qolımızda haqlıq quralın uslap ju'rdik.
8 Bizlerdi hu'rmet etedi ha'm masqaralaydı da, bizlerge so'gis aytadı ha'm maqtaydı da. Bizlerdi o'tirikshiler dep esaplaydı, biraq bizler haqıyqattı aytamız.
9 Bizlerdi belgisiz adamlar dep sanaydı, biraq bizler ha'mmege belgilimiz. Bizlerdi o'lgen dep esaplaydı, biraq, mine, bizler tirimiz. Jazalanıp tayaq jesek te, o'lmey atırmız.
10 Bizlerdi qapa qıladı, biraq bizler ba'rqulla quwanıshlımız. Jarlımız, biraq ko'p adamlardı bayıtamız. Hesh na'rsemiz bolmasa da, ha'mme na'rsege iyemiz.
11 Ha'y korinfliler, bizler sizlerge ashıq so'ylep, ju'regimizdi ken' ashtıq.
12 Sizlerden miyrimimizdi ayamadıq, biraq sizler bizlerden o'z miyrimin'izdi ayadın'ız.
13 Sizlerge balalarıma so'ylegendey, so'ylep atırman: bizler sıyaqlı, sizler de bizlerge ju'reklerin'izdi ken' ashın'lar.
14 İsenbeytug'ınlar menen birge bir moyıntırıqtın' astına kirmen'ler. O'ytkeni haqlıq penen nızamsızlıqtın' arasında qanday uqsaslıq bar? Nur menen qaran'g'ılıqtın' arasında qanday baylanıs bar?
15 Masix penen shaytannın' arasında qanday kelisim ha'm isenetug'ın adam menen isenbeytug'ın adamnın' arasında qanday sheriklik bolıwı mu'mkin?
16 Qudaydın' ibadatxanası menen butlar arasında qanday birlik bolıwı mu'mkin? Hesh qanday! Sebebi bizler tiri Qudaydın' ibadatxanasımız. Quday bılay deydi: «Men olar arasında jasap, Olar arasında ju'retug'ın bolaman». «Men olardın' Qudayı bolaman, Olar Menin' xalqım boladı».
17 Sol sebepten Quday İyemiz bılay deydi: «İsenbeytug'ın adamlar arasınan shıg'ıp, olardan bo'leklenin'ler. Haram na'rsege qol tiygizben'ler, Sonda Men sizlerdi qabıl etemen».
18 Ja'ne de, ha'mme na'rsege qu'diretli Quday İyemiz bılay deydi: «Men sizlerge A'ke bolaman, Sizler Menin' ul-qızlarım bolasızlar».

2 Korint 7
1 Solay etip, su'yikli tuwısqanlarım, usınday wa'delerge iye bolg'anımız sebepli, denemizdi ha'm ruwxımızdı iplaslaytug'ın ha'r bir na'rseden o'zlerimizdi tazalayıq. Qudaydan qorqıp jasap, minsiz muxaddeslikke jetilisip barayıq.
2 Bizlerge ju'reklerin'izdi ken' ashın'lar. Bizler hesh kimge jamanlıq islemedik, hesh kimdi joldan azg'ırmadıq, hesh kimdi aldap, haqısın jemedik.
3 Bunı sizlerdi ayıplaw ushın aytıp atırg'an joqpan. O'ytkeni burın aytqanımday, sizler bizlerdin' ju'regimizdesiz. Sizler menen birge o'liwge de, jasawg'a da qayılmız.
4 Menin' sizlerge degen isenimim ku'shli ha'm men sizler menen ko'p maqtanaman. Kıyınshılıqlarımız ko'p bolsa da, men sizler sebepli sheksiz quwanısh alıp, jubanıshqa bo'lendim.
5 Bizler Makedoniyag'a kelgenimizden keyin de denemiz hesh tınısh tappay, ha'r ta'repleme qıyınshılıq ko'rdik: sırtta ja'njel, ju'regimizde qorqınısh bar edi.
6 Biraq, ruwxı tu'sken adamlarg'a jubanısh beriwshi Quday Titustın' sizler betten qaytıp kelgeni arqalı bizlerge jubanısh berdi.
7 Bizler tek onın' qaytıp kelgeni arqalı emes, al sizlerdin' og'an bergen jubanıshın'ız arqalı da jubanısh aldıq. Titus bizlerge sizlerdin' meni qanshelli sag'ıng'anın'ızdı, qılg'an is-ha'reketlerin'iz sebepli o'kinip atırg'anın'ızdı ha'm meni jaqlawg'a urınıp atırg'anın'ızdı aytıp bergende, men onnan beter quwanıp kettim.
8 Men jazg'an xatım menen sizlerdi qapa qılg'an bolsam da, o'kinbeymen. Sol xatımnın' sizlerdi az-maz waqıtqa qapa qılg'anın bilgenimde, men o'kingen edim.
9 Biraq, endi quwanıp atırman. Men sizlerdin' qapa bolg'anın'ızg'a emes, al bul qapashılıqtın' sizlerdi ta'wbege a'kelgenine quwanıp atırman. Bul qapashılıq Qudaydın' qa'lewi boyınsha bolg'anlıqtan, sizler bizler sebepli hesh qanday zıyan ko'rmedin'ler.
10 Sebebi Qudaydın' qa'lewi menen berilgen qapashılıq adamdı ta'wbege alıp keledi ha'm adam bul arqalı qutqarılıw aladı. Bunday qapashılıq o'kiniw alıp kelmeydi. Biraq, du'nyanın' qapashılıg'ı o'limge alıp baradı.
11 Karan'lar, Qudaydın' qa'lewi menen bolg'an bul qapashılıq sizlerde qanshelli inta, o'z pa'kligin'izdi da'lillewge qattı umtılıw, nahaqlıqqa degen ku'shli g'a'zep, qanshelli qorqınısh, mag'an degen sonshelli sag'ınısh, qanshelli talpınıw ha'm ayıpker adamdı jazalawg'a ku'shli tilek oyattı. Sizler sol iste o'zlerin'izdin' ha'r ta'repleme pa'k ekenin'izdi ko'rsettin'iz.
12 Sizlerge bunnan aldın'g'ı xattı jazg'anımda, nahaqlıq islegen adam yamasa nahaqlıqtan ja'bir ko'rgen adam sebepli jazg'an joqpan. Al, sizlerdin' bizlerge degen ıqlasın'ızdın' Quday aldında ayan bolıwı ushın jazg'an edim.
13 Bizler bulardın' ha'mmesi arqalı jubanısh taptıq. Jubanıshımızg'a qosımsha Titustın' quwanıshı bizlerdi onnan da ko'birek quwandırdı. O'ytkeni sizlerdin' ha'mmen'iz onın' ruwxın ko'teripsiz.
14 Men sizlerdi onın' aldında maqtag'an edim, sizler meni uyatqa qaldırmadın'lar. Sizlerge aytqan ha'r bir so'zimiz haqıyqat bolg'anı sıyaqlı, sizlerdi Titusqa aytıp maqtag'an so'zlerimiz de haqıyqat bolıp shıqtı.
15 Ol ha'mmen'izdin' so'zge boysınatug'ının'ızdı, o'zin hu'rmet ha'm izzet penen qabıl alg'anın'ızdı eske alıp, onın' sizlerge degen su'yispenshiligi ja'ne de artıp atır.
16 Solay etip, men sizlerge ha'r bir iste isene alatug'ınım sebepli quwanaman.

2 Korint 8
1 Tuwısqanlar, bizler sizlerge Qudaydın' Makedoniyadag'ı iseniwshi ja'ma'a'tlerge bergen miyrimi haqqında bildirgimiz keledi.
2 Olar awır qıyınshılıqlar menen sınalg'an bolsa da, quwanıshqa tolıp, ju'da' ka'mbag'al bolsa da, sheksiz saqıylıq ko'rsetti.
3 Jag'dayları ko'tergenshe, ha'tte, jag'daylarınan artıq da'rejede olardın' o'z qa'lewi menen saqıylıq ko'rsetkenine men o'zim gu'walıq beremen.
4 Olar Yahudiyadag'ı iseniwshilerge beriletug'ın ja'rdemge, yag'nıy usı qayırlı iske qatnasıwdı o'tinish etip, bizlerge jalbarıng'an edi.
5 Olar bizler u'mit etkenimizden de zıyat berip, Qudaydın' qa'lewi menen o'zlerin birinshiden İyemizge, son'ınan bizlerge bag'ıshladı.
6 Sonlıqtan burın sizlerdin' aran'ızda bul qayırlı isti baslag'an Titustan onı juwmaqlawın o'tindik.
7 Sizler Masixqa degen isenimde, Qudaydın' so'zin so'ylewde, haqıyqattı biliwde, inta menen xızmet etiwde, bizlerge degen su'yispenshilikte, ulıwma ha'mme na'rsede u'stinsiz. Sol sıyaqlı, bul qayırlı iste de sizlerdin' u'stin bolıwın'ızdı qa'leymiz.
8 Bunı buyrıq retinde aytıp atırg'an joqpan. Al, basqa ja'ma'a'tlerdin' intası haqqında aytıp, sizlerdin' su'yispenshiligin'izdin' haqıyqıylıg'ın sınap ko'rip atırman.
9 Sebebi sizler İyemiz İysa Masixtın' miyrimin bilesizler: Ol O'zi bay bola tura, sizler ushın bul du'nyada jarlı boldı. Onın' jarlılıg'ı menen sizler ruwxıy baylıqqa iye boldın'ız.
10 Bul boyınsha men sizlerge bir paydalı ken'es beremen. Sizler o'tken jılı o'z qa'lewin'iz benen ja'rdem aqshanı jıynawdı birinshi bolıp baslag'an edin'ler.
11 Endi sol isti aqırına deyin jetkizgenin'iz maqul. Solay etip, basta qanday inta menen baslag'an bolsan'ız, sonday inta menen juwmaqlawg'a qolların'ızdan kelgenshe tırısıwın'ız tiyis.
12 Eger sizler o'zlerin'izde bar na'rseni inta menen bersen'iz, Quday onı ırzashılıq penen qabıl etedi. Biraq, Ol sizlerde joq na'rseni talap etpeydi.
13 Basqalardın' awhalın jen'illetiw ushın sizlerge awırmanlıq salıw kerek, demekshi emespen. Al ten'lik bolıwı kerek, demekshimen.
14 Ha'zirgi sizlerdegi molshılıq olardın' jetpey turg'an na'rsesin tolıqtıradı. Al son'ınan olardag'ı molshılıq sizlerdegi jetpey turg'an na'rseni tolıqtıradı. Solay etip, ten'lik boladı.
15 Muxaddes Jazıwda: «Ko'p jıynag'an adamnın' artıq na'rsesi, az jıynag'an adamnın' kem na'rsesi bolmadı», – dep aytılg'anday boladı.
16 Menin' kewlimdegi sizlerge degen intanı Titustın' da kewline salg'an Qudayg'a shu'kirler bolsın!
17 O'ytkeni ol tek bizlerdin' o'tinishimiz boyınsha emes, al o'zinde sizlerge degen teren' inta bolg'anlıqtan, o'z qa'lewi menen sizlerge baratır.
18 Onın' menen birge bir tuwısqanımızdı da jiberip atırmız. Ol Xosh Xabardı ja'riyalaw boyınsha barlıq iseniwshi ja'ma'a'tler ta'repinen maqtawg'a erisken adam.
19 Bunın' u'stine, bul tuwısqanımızdı bizler islep atırg'an usı qayırlı xızmette joldas bolsın dep, iseniwshi ja'ma'a'tler saylap qoyg'an edi. Bizler İyemizdin' dan'qı ushın ha'm ja'rdem beriwge intalı ekenimizdi ko'rsetiwimiz ushın usı qayırlı xızmetti islep atırmız.
20 Ko'p aqshalar menen baylanıslı bolg'an bul xızmetimizde bizlerdi hesh kim ayıplay almawı ushın, bizler saqlıq penen is tutıp atırmız.
21 Sebebi bizler tek İyemizdin' na'zerinde emes, al adamlardın' na'zerinde de durıs bolg'an na'rseni islewge tırısıp atırmız.
22 Bizler jan'ag'ı tuwısqanlarımız benen birlikte ja'ne bir tuwısqanımızdı da jiberip atırmız. Bul tuwısqanımızdı talay ma'rtebe ha'm ha'r tu'rli jag'daylarda sınap, onın' intalı ekenin ko'rdik. Endi onın' sizlerge degen isenimi ku'sheygenlikten, intası da artıp atır.
23 Titusqa kelsek, ol menin' sherigim ha'm sizler ushın menin' menen birge miynet etetug'ın xızmetshi. Onın' qasındag'ı eki tuwısqanımız – iseniwshi ja'ma'a'tlerdin' wa'killeri ha'm Masixqa dan'q keltiretug'ın adamlar.
24 Solay etip, sizler bul adamlarg'a degen su'yispenshiligin'izdi da'lillen'ler. Bul arqalı olardı jibergen iseniwshi ja'ma'a'tlerge bizlerdin' sizler menen maqtanatug'ınımızdın' durıs ekenin ko'rsetin'ler.

2 Korint 9
1 Yahudiyadag'ı iseniwshilerge jiberiletug'ın bul ja'rdemge baylanıslı sizlerge jazıwdın' ha'jeti joq.
2 O'ytkeni sizlerdin' ja'rdemge tayar ekenligin'izdi bilemen. «Axaya u'lkesindegiler o'tken jıldan beri tayar», – dep men Makedoniyadag'ılar aldında sizler menen maqtanıp ju'rmen. Sizlerdin' intan'ız olardın' ko'bisin ha'reketke keltirdi.
3 Bul na'rsede sizler menen maqtang'anım bosqa shıqpasın dep ha'm o'zim aytqanımday, sizlerdi tayar turasız dep, usı tuwısqanlarımızdı sizlerge jiberip atırman.
4 Sebebi ayırım makedoniyalılar menin' menen birge sizlerge barıp, sizlerdin' tayar emes ekenligin'izdi ko'rse, sizlerge qattı isengen bizler uyatqa qalamız, sizler de so'zsiz uyatqa qalasız.
5 Sonlıqtan men usı tuwısqanlarımızdan o'zimnen burın sizlerge barıwdı ha'm sizlerdin' wa'de etken ja'rdemin'izdi aldın ala tayarlap qoyıwdı o'tinish etkenim durıs dep oyladım. Solay etip, sizler beretug'ın bul ja'rdem ma'jbu'riy tu'rde berilgen salıqtay emes, al ırazılıq penen berilgen sıyday bolsın.
6 Mınanı umıtpan'lar: sıqmarlanıp ekken adam az oradı, saqıylıq penen ekken adam ko'p oradı.
7 Ha'r bir adam qıynalıp yamasa ma'jbu'riy tu'rde emes, al kewlinen shıqqanın bersin. O'ytkeni Quday ırazı bolıp bergen adamdı su'yedi.
8 Ja'ne de, Quday sizlerdi mol miyrim menen bayıtıwg'a qu'diretli. Solay etip, barlıq waqıtta ha'mme na'rsen'iz jeterli bolıp, ha'r qanday jaqsı iske bay bolasızlar.
9 Sonlıqtan Muxaddes Jazıwda bılay delingen: «Ol o'zinikin saqıylıq penen tarqatıp, jarlılarg'a berdi, Onın' haqlıg'ı ma'n'gige bar boladı».
10 Diyxang'a sebiw ushın tuqım, jew ushın nan beretug'ın Quday sizlerdin' saqıylıq penen ekken eginin'izdin' zu'ra'a'tin mol qılıp beredi ha'm haqlıg'ın'ızdın' jemisin arttıradı.
11 Awa, Quday sizlerdi ha'r ta'repleme bayıtadı. Solay etip, sizler saqıy bolasızlar ha'm bizler sizlerdin' saqıylıq penen bergen sıyların'ızdı aparg'anımızda, alg'an adamlar Qudayg'a shu'kirlik bildiredi.
12 Sizlerdin' bul xızmetin'iz tek Yahudiyadag'ı iseniwshilerdin' mu'ta'jliklerin tolıqtırıp qoymay, ko'p adamlardın' Qudayg'a sheksiz shu'kirlik aytıwına sebep boladı.
13 Sizlerdin' bul xızmetin'iz sebepli, olar Qudayg'a alg'ıslar aytadı. Sebebi sizlerdin' bul xızmetin'iz o'zlerin'iz moyınlag'an Masixtın' Xosh Xabarına boysınatug'ının'ızdı, Yahudiyadag'ı muxaddesler ha'm ko'p basqa adamlar menen saqıylıq penen bo'lisip atırg'anın'ızdı da'lilleydi.
14 Ja'ne de, Qudaydın' sizlerge bergen mol miyrimi sebepli, Yahudiyadag'ılar sizlerdi ko'riwdi a'rman etip, sizler ushın duwa etedi.
15 So'z benen ta'riyiplep jetkiziw qıyın bolg'an Qudaydın' sıyı, yag'nıy Onın' Ulı ushın Qudayg'a shu'kirler bolsın!

2 Korint 10
1 «Bizler menen birge bolg'an waqtında juwas, biraq aramızda bolmag'an waqtında qatal», – dep ayırımların'ız so'z qılatug'ın men, Pavel, Masixtın' mu'la'yimliligi ha'm sabırlılıg'ı menen sizlerden o'tinemen:
2 sizlerge barg'anımda, o'zimdi qatal tutıwg'a ma'jbu'r qılman'lar. O'ytkeni bizlerdi bul du'nyadag'ı adamlar sıyaqlı denesinin' qa'lewi boyınsha jasap atır, dep sanaytug'ın geybirewlerge qarsı qatal bolaman degen niyetim bar.
3 Bizler du'nyada jasap atırg'an bolsaq ta, du'nyanın' jolı menen urıspaymız.
4 Bizlerdin' urısımızdın' quralları du'nyag'a tiyisli qurallar emes, al dushpannın' bekkem qorg'anların qıyratatug'ın Qudaydın' qu'diretine iye bolg'an qurallar.
5 Sol qurallar menen sandıraq so'zlerdi ha'm Qudaydı biliwge tosqınlıq qılatug'ın ha'r qanday menmenlikti joq qılamız, Masixqa boysınbaytug'ın ha'r bir oy-pikirdi Masixqa tutqın etip boysındıramız.
6 Sizler Masixqa tolıq boysıng'anın'ızda, Og'an boysınbag'an aran'ızdag'ı ha'r bir adamdı jazalawg'a tayarmız.
7 Sizler tek sırtqı ko'riniske qarap baha beresizler. Eger kim de kim o'zinin' Masixqa tiyisli ekenine isense, onda ol bizlerdin' de Masixqa tiyisli ekenimizdi bilsin.
8 İyemizdin' bizlerge bergen biyligi menen biraz ko'birek maqtansam da, uyalmayman. Bul biylik sizlerdi qulatıw ushın emes, al tiklew ushın berilgen.
9 Men xatlarım menen sizlerdi qorqıtıp atırg'anday bolıp ko'ringim kelmeydi.
10 Sebebi geybirewler: «Xatlarında ol qatal ha'm ku'shli, biraq ju'zbe-ju'z ko'riskenimizde ha'lsiz ha'm so'zge de sheber emes», – deydi eken.
11 Biraq, bunday adamlar bilip qoysın: sizlerden uzaqta bolıp, xatlarımızda ne desek, aran'ızda bolg'anımızda da, solay is tutamız.
12 O'zlerin a'hmiyetli etip ko'rsetip atırg'an ayırım adamlar menen o'zlerimizdi ten'lestirgimiz yamasa salıstırg'ımız kelmeydi. Olar o'zlerin o'z o'lshemleri menen bahalaydı ha'm o'zlerin o'zleri menen g'ana salıstıradı. Olar qanshelli aqılsız!
13 Biraq, bizler ha'dden tıs da'rejede maqtanbaymız. Al, Qudaydın' bizler ushın belgilegen jer shegarası ishindegi miynetimiz benen maqtanamız. Bizlerdin' aran'ızda islegen miynetimiz de usı jer shegarası ishinde islendi.
14 Sizler jasaytug'ın jer usı jer shegarası ishinde jaylasqanlıqtan, bizler sizlerge Masixtın' Xosh Xabarın birinshi bolıp jetkizgenimizde, shegaradan tıs shıg'ıp ketpedik.
15 Bizler basqalardın' miyneti menen maqtanıp ha'ddimizden aspaymız. Kerisinshe, isenimin'izdin' o'siwi menen aran'ızdag'ı miynetimizdin' ko'lemi ken'eye beriwinen u'mit etemiz.
16 Solay etip, bizler Xosh Xabardı sizlerden uzag'ıraq jerlerge ja'riyalay alamız. O'ytkeni basqanın' islegen xızmeti menen maqtanıwdı qa'lemeymiz.
17 Muxaddes Jazıwda aytılg'anday: «Maqtanatug'ın adam İyemiz benen maqtansın».
18 Sebebi o'zin o'zi maqtag'an adam emes, al İyemiz maqtag'an adam haqıyqattan qa'dirleniwge ılayıqlı.

2 Korint 11
1 Menin' biraz aqılsız adamday bolıp endi aytatug'ın so'zlerime sizlerdin' shıdawın'ızdı qa'ler edim. Awa, men sizlerden usını o'tinish etemen!
2 Sizlerdi Qudaydın' qızg'anıshı menen qızg'anaman. O'ytkeni men sizlerdi bir pa'k qız sıyaqlı jalg'ız ku'yewge, yag'nıy Masixqa usınıp, Og'an nekeledim.
3 Biraq, jılannın' Hawa-eneni hiylekerlik penen aldag'anınday, sizlerdin' aqıl-oyların'ızdın' da buzılıp, Masixqa degen haqıyqıy ha'm pa'k sadıqlıqtan awıp ketiwinen qorqaman.
4 Sebebi birew kelip, bizler ja'riyalag'an İysanı basqasha qılıp ja'riyalag'anda, sizler isenesizler. Ja'ne de, o'zlerin'iz alg'an Muxaddes Ruwxtan basqa bir ruwxtı ha'm o'zlerin'iz qabıl etken Xosh Xabardan basqa bir «xosh xabardı» an'sat qabıl etesizler.
5 Sizler «ma'rtebeli elshiler» dep ataytug'ın sol adamlardan men o'zimdi hesh bir na'rsede kem sanamayman!
6 Men so'zge sheber bolmasam da, bilimim jetkilikli. Bunı sizlerge ha'r qanday jag'dayda ha'm ha'r ta'repleme ashıq ko'rsettik.
7 Sizlerdin' ma'rtebeli bolıwın'ız ushın, men o'zimdi pa's qoyıp, Qudaydın' Xosh Xabarın sizlerge esheyin ja'riyaladım. Menin' usılay islegenim gu'na ma?
8 Sizlerge xızmet etiw ushın, men basqa iseniwshi ja'ma'a'tlerden aqshalay ja'rdem alıp, olardı tonag'anday boldım.
9 Aran'ızda bolg'an waqtımda mu'ta'jligim bolsa da, hesh birin'izge awırmanlıq salmadım. O'ytkeni Makedoniyadan kelgen tuwısqanlarımız mu'ta'jliklerimnin' ornın toltırdı. Men sizlerge hesh bir na'rsede awırmanlıq salmawg'a tırıstım ha'm bunnan bılay da tırısa beremen.
10 O'zimdegi Masixtın' haqıyqatı menen bildiremen: Axaya u'lkesindegi hesh bir adam menin' usı maqtanıwımdı toqtata almaydı.
11 Men ne sebepten usılay islep atırman? Sizlerdi su'ymegenim sebepli me? Menin' sizlerdi su'yetug'ınımdı Quday biledi.
12 O'zlerin bizlerge ten'lestirmekshi bolıp maqtanıp atırg'an sol adamlarg'a jol bermew ushın, men sizlerge awırmanlıq salmadım ha'm solay islewdi dawam ete beremen.
13 Sebebi jalg'an elshiler ha'm o'tirik jumısshılar bolg'an bunday adamlar o'zlerin Masixtın' elshileri qılıp ko'rsetedi.
14 Biraq, bul tan' qalarlıq na'rse emes. Shaytan da o'zin nur perishtesi qılıp ko'rsetedi-g'o.
15 Sonlıqtan onın' xızmetshilerinin' o'zlerin haqıyqattın' xızmetshileri qılıp ko'rsetiwi de tan' qalarlıq na'rse emes. Quday aqırında bunday adamlarg'a islegen islerine qaray ılayıqlı jaza beredi.
16 Men ja'ne ta'kirarlap aytaman: hesh kim meni aqılsız dep sanamasın. Eger sizler aqılsız dep sanasan'ız, meni hesh bolmasa aqılsız adam sıpatında qabıl etin'ler, sonda men de az-maz maqtanayın.
17 So'ylep atırg'an so'zlerimdi İyemizdin' basqarıwında aytıp atırg'an joqpan, al o'zine isenetug'ın aqılsız maqtanshaqtay bolıp aytıp atırman.
18 Ko'pler o'zleri menen du'nyanın' ko'z qarası boyınsha maqtang'anlıqtan, men de maqtanajaqpan.
19 Sizler o'zlerin'izdi sonday aqıllımız dep sanap turıp, aqılsızlarg'a jan-jan dep shıdaysızlar!
20 Birew sizlerdi qul qılsa da, haqın'ızdı jese de, talasa da, o'zin sizlerden joqarı tutıp, u'stemlik etse de yamasa betin'izge shapalaq penen ursa da shıdaysızlar.
21 Biraq, sizlerdin' oyın'ız boyınsha ha'lsiz bolıp esaplang'an bizler bunday islerdi islewge uyalamız! Degen menen, birewdin' ne menen bolsa da maqtanıwg'a batılı barsa, menin' de maqtanıwg'a batılım jetedi. Men bunı aqılsız adam sıyaqlı aytıp atırman.
22 Sol jalg'an elshiler yahudiymiz dey me? Men de yahudiymen. Olar izraillılarmız dey me? Men de izraillıman. Olar İbrayımnın' urpag'ımız dey me? Men de İbrayımnın' urpag'ıman.
23 Olar Masixtın' xızmetkerlerimiz dey me? Aqıldan azg'an adam sıyaqlı aytıp atırman: men Masixqa olardan go're ko'birek xızmet ettim. Men olarg'a qarag'anda ko'birek miynet ettim, ko'p ma'rtebe qamaqta boldım, sansız ret tayaq jedim ha'm talay ma'rtebe o'lim menen ju'zbe-ju'z ushırastım.
24 Yahudiylerden bir kem qırıqtan, bes ret qamshı jedim.
25 U'sh ma'rtebe tayaq jedim, bir ma'rtebe tas penen urdı. U'sh ma'rtebe kemede apatqa ushırap, bir ku'n, bir tu'n ten'izde ıg'ıp ju'rdim.
26 Ko'p ma'rtebe saparg'a shıqqanımda, qa'wip astında boldım: da'ryalardag'ı suw tasqını sebepli, qaraqshılar sebepli, o'z milletimnin' adamları sebepli ha'm basqa millet adamları sebepli, ja'ne qalada, sho'lde, ten'izde ha'm jalg'an tuwısqanlar sebepli qa'wip-qa'terge ushıradım.
27 Awır miynet etip, qıyınshılıq ko'rdim. Ko'p tu'nlerdi uyqısız o'tkizdim, ashlıq ha'm sho'ldi basımnan keshirdim. Talay ma'rtebe awqatsız qalıp, suwıqta kiyimsiz boldım.
28 Bulardın' ha'mmesinen tısqarı, ku'n sayın barlıq iseniwshi ja'ma'a'tlerdin' g'am-ta'shiwishleri en'semdi basıp, meni oylandıradı.
29 Kaysı da'rmensizler menen, men birge da'rmensizlenbedim? Kaysı azg'ırılg'an adam ushın, men ku'yip-janbadım?
30 Sizler meni maqtanıwg'a ma'jbu'r etkenin'iz sebepli, men ha'lsizligimdi ko'rsetken na'rseler menen maqtanaman.
31 İyemiz İysanın' A'kesi, ma'n'gige alg'ıslanatug'ın Quday biledi: men o'tirik so'ylep atırg'an joqpan.
32 Men Damask qalasında bolg'anımda, Aretas patshanın' qol astındag'ı bir ha'kim qala da'rwazasın qarawıllatıp, meni qolg'a almaqshı boldı.
33 Biraq, iseniwshi tuwısqanlarımız meni sebetke salıp, qala diywalındag'ı terezeden tu'sirip jiberdi ha'm men usılay etip onın' qolınan qashıp qutıldım.

2 Korint 12
1 Maqtanıwdın' hesh qanday paydası joq bolsa da, endi men İyemiz ko'rsetken ko'rinisler ha'm ayanlar haqqında aytpaqshıman.
2 Men Masixqa isenetug'ın bir adamdı tanıyman. Ol bunnan on to'rt jıl burın u'shinshi aspang'a ko'terilip a'ketilgen edi. Ol sol waqıtta denede boldı ma yamasa deneden shıg'ıp ruwxta boldı ma, men bunı bilmeymen, Quday biledi.
3 -
4 Bul adam haqqında mınanı bilemen: ol ja'nnetke ko'terilip aparıldı. Ol sol jerde aytıp jetkiziw mu'mkin bolmag'an ha'm adam balasına aytıwg'a ruxsat etilmegen so'zlerdi esitti. Biraq, ol denede boldı ma yamasa deneden shıg'ıp, ruwxta boldı ma bilmeymen, bunı Quday biledi.
5 Men usınday adam menen maqtanaman. Biraq, o'zime kelsem, tek o'zimdegi ha'lsizlikten basqa hesh na'rsem menen maqtanbayman.
6 Maqtanıwdı qa'legen jag'dayımda da men aqılsız bolmayman. O'ytkeni men haqıyqattı aytıp atırman. Biraq, hesh kim men tuwralı ha'dden tıs joqarı pikirge iye bolmay, meni tek mennen esitkenleri yamasa ko'rgenleri boyınsha bahalawı ushın, men o'zimdi maqtanıwdan tıyıp atırman.
7 Qudaydın' mag'an bergen a'jayıp ayanları sebepli o'zimdi joqarı tutpawım ushın, Ol deneme bir tiken, yag'nıy meni qıynaytug'ın shaytannın' bir perishtesin berip, meni menmenlikten saqlap kiyatır.
8 Bunı mennen alıp taslawdı sorap, İyemizge u'sh ma'rtebe jalbarıng'an edim.
9 Biraq, İyemiz mag'an: «Sag'an bergen miyrimim jetedi. Sebebi Menin' qu'diretim ha'lsizlik arqalı tolıq ko'rsetiledi», – dedi. Sonlıqtan Masixtın' qu'direti mende bolsın dep, men ha'lsizliklerime ele de ko'birek quwanıp, olar menen maqtana beremen.
10 Sol sebepten Masix ushın ha'lsizliklerge, masqaralanıwg'a, mu'ta'jliklerge, quwdalanıwg'a ha'm qıyınshılıqlarg'a ushırag'anımda, men quwanıshlıman. O'ytkeni men qashan ha'lsiz bolsam, sonda ku'shlimen.
11 Men maqtanıp, aqılsız adam bolıp ko'rindim. Biraq meni bug'an sizler ma'jbu'r ettin'iz-g'o. Negizinde meni sizler maqtawın'ız kerek edi. Sebebi men hesh kim bolmasam da, sizler «ma'rtebeli elshiler» dep ataytug'ın sol adamlardan hesh qanday kemshiligim joq.
12 Menin' Qudaydın' haqıyqıy elshisi ekenimdi da'lilleytug'ın ko'p belgiler, tan' qalarlıq isler ha'm ka'ramatlar sizlerdin' aran'ızda ku'shli sabırlılıq penen ko'rsetildi.
13 Sizlerden aqshalay ja'rdem sorap, o'z awırmanlıg'ımdı salmag'anım sebepli, basqa iseniwshi ja'ma'a'tlerden sizlerdi kem ko'rgendey boldım ba? Eger meni qa'te isledi dep oylasan'ız, meni keshirin'!
14 Minekey, men sizlerge u'shinshi ma'rtebe keliwge tayarman. Biraq, men sizlerge awırmanlıq salmayman. Mag'an sizlerdin' mal-mu'lkin'iz emes, al sizlerdin' o'zlerin'iz kereksiz. O'ytkeni balalar ata-anası ushın emes, al ata-ana balaları ushın mal-mu'lik jıynawı tiyis.
15 Sol sıyaqlı men de sizler ushın o'zimde bar ha'mme na'rseni, ha'tte, o'z janımdı da beriwge quwanıshlı tu'rde tayarman. Men sizlerdi sonshelli su'ysem de, sizlerdin' meni azıraq su'yiwin'iz durıs bolmaydı.
16 Menin' sizlerge awırmanlıq salmag'anımdı sizler de tastıyıqlaysızlar. Biraq, geybir adamlardın' aytıwı boyınsha, men hiyleker adam bolg'anım sebepli, sizlerdi aldaw jolı menen qolg'a kirgizgen qusayman.
17 Degen menen, o'zim sizlerge jibergen adamlardın' biri arqalı bolsa da, sizlerdin' esabın'ızdan paydalandım ba?
18 Men Titustan sizlerge barıwdı o'tinip, onın' menen birge basqa bir tuwısqanımızdı da jibergen edim. Titus sizlerdin' esabın'ızdan paydalang'an ba edi? A'lbette, yaq. Sebebi bizler bir ruwx penen is-ha'reket etip, bir jol menen ju'remiz-g'o.
19 Bizlerdi usı waqıtqa deyin aldın'ızda aqlanıp kiyatır dep oylap atırsız ba? Yaq, olay emes. Bizler Masixqa tiyisli adamlar sıpatında Quday aldında so'ylep turmız. Su'yikli tuwısqanlarım, bizler ne isleytug'ın bolsaq ta, ha'r bir na'rseni sizlerdin' ruwxıy bekkemleniwin'iz ushın isleymiz.
20 O'ytkeni men sizlerge barg'an waqtımda, sizlerdi o'zim qa'legendey emes awhalda ko'remen be dep ha'm sizler de meni o'zlerin'iz ku'tpegen awhalda ko'resiz be dep qa'weterdemen. Sizlerge barg'anımda, aran'ızda ja'njel, ku'nshillik, g'a'zep, daw, jala, o'sek, menmenlik ha'm ta'rtipsizlik bar ekenin ko'riwden qorqaman.
21 Tag'ı da, sizlerge ja'ne barg'anımda, Qudaydın' meni sizler sebepli uyaltıwınan, burın gu'na islep, o'zlerinin' haramılıg'ı, buzıqshılıg'ı ha'm ju'wensizligi ushın ta'wbe etpegen ko'p adamlar ushın ko'z jasımdı to'giwden qorqaman.

2 Korint 13
1 Men sizlerge u'shinshi ma'rtebe barajaqpan. Muxaddes Jazıwda aytılg'anday: «Ha'r bir is eki yamasa u'sh adamnın' gu'walıg'ı tiykarında qaraladı».
2 Bunnan aldın aran'ızda ekinshi ma'rtebe bolg'anımda eskertken edim. Endi ha'zir sizlerden uzaqta bolg'anımda da ta'kirarlap eskertip atırman: men sizlerge ja'ne barg'anımda, burın gu'na islegenlerdin' de, basqa ha'mme adamlardın' da hesh birin ayamayman!
3 Sebebi sizler Masixtın' men arqalı so'yleytug'ınına da'lil izleysizler. Masix sizlerge degen is-ha'reketinde ha'lsiz emes, Ol sizlerdin' aran'ızda O'z qu'diretin ko'rsetedi.
4 Ol ha'lsiz bolıp atanaq ag'ashqa shegelense de, ha'zir Qudaydın' qu'direti menen jasap atır. Masix penen qatnasta bolg'an bizler de ha'lsiz bolsaq ta, Onın' menen birge Qudaydın' qu'direti arqalı sizlerdin' paydan'ız ushın jasaymız.
5 İsenimde turg'an ya turmag'anın'ızdı biliwin'iz ushın, o'z-o'zin'izdi sınap ko'rin'ler. İysa Masixtın' ishin'izde ekenligin bilmeysizler me? Eger bilmesen'iz, sınawdan o'te almay jıg'ılg'an bolar edin'iz.
6 Bizlerdin' sınawdan o'tkenimizdi biletug'ının'ızdan men u'mit etemen.
7 Hesh qanday jamanlıq islemewin'izdi sorap, bizler Qudayg'a duwa etemiz. Bundag'ı maqsetimiz o'zlerimizdin' sınawdan o'tkenimizdi ko'rsetiw emes, al bizler sınawdan o'tpegen bolıp ko'rinsek te, sizlerdin' jaqsılıq islewin'izden ibarat.
8 O'ytkeni bizler haqıyqatqa qarsı hesh na'rse isley almaymız, al tek haqıyqat ushın ha'reket etemiz.
9 O'zlerimiz ha'lsiz, al sizler ku'shli bolsan'ız, bizler quwanamız. Bizler sizlerdin' tuwrılanıp, jetilisip barıwın'ız ushın da duwa etemiz.
10 Sonlıqtan sizlerge kelgen waqtımda İyemizdin' mag'an bergen biyligi menen qatallıq qollanıwg'a ma'jbu'r bolmawım ushın, bul na'rselerdi aran'ızda bolmag'an waqtımda jazıp atırman. Men bul biylikti sizlerdi qulatıw ushın emes, al tiklew ushın alg'anman.
11 Kullası, tuwısqanlarım, xosh bolın'lar. Jetilisip barın'lar, menin' aytqanlarıma qulaq asın'lar, bir oy-pikirli bolın'lar ha'm tatıwlıqta jasan'lar. Su'yispenshilik ha'm tınıshlıq tiykarı bolg'an Quday sizler menen birge boladı.
12 Bir-birin'izdi muxaddes posa menen su'yip sa'lemlesin'ler. Barlıq iseniwshiler sizlerge sa'lem aytıp atır.
13 İyemiz İysa Masixtın' miyrimi, Qudaydın' su'yispenshiligi ha'm Muxaddes Ruwxtın' sherikligi ha'mmen'izge yar bolsın!

Galatiya 1
1 -
2 Adamlar ta'repinen yamasa adamlar arqalı emes, al İysa Masix ha'm Onı o'limnen tiriltken A'kemiz Quday ta'repinen elshi bolıp tayınlang'an men, Pavelden ha'm menin' menen birge bolg'an barlıq tuwısqanlardan, Galatiyadag'ı iseniwshi ja'ma'a'tlerge sa'lem!
3 A'kemiz Quday ha'm İyemiz İysa Masix sizlerge miyrim ha'm tınıshlıq bersin!
4 A'kemiz Qudaydın' erki boyınsha, İysa Masix bizlerdi ha'zirgi jawız zamannan qutqarmaqshı bolıp, gu'nalarımız ushın O'zin qurban etti.
5 Qudayımızg'a ma'n'gige dan'q bolsın! Awmiyin.
6 Sizlerdi Masixtın' miyrimi arqalı shaqırg'an Qudaydan sonshelli tez ju'z burıp, basqa bir «xosh xabar» g'a awıp ketkenin'izge hayranman.
7 Negizinde basqa bir «xosh xabar» joq. Al, sizlerdin' aqılın'ızdı shatastırıp, Masixtın' Xosh Xabarın burmalamaqshı bolıp atırg'anlar g'ana bar.
8 Biraq eger de bizler yamasa aspannan bir perishte kelip, o'zlerimiz sizlerge aytqan Xosh Xabarg'a qarsı «xosh xabar» ja'riyalap atırg'an bolsa, ol Qudaydın' g'arg'ısına ushırasın!
9 Burın aytqanımızdı ja'ne qaytalap aytaman: eger kim de kim sizler qabıl etken Xosh Xabarg'a qarsı bir «xosh xabar» dı ja'riyalap atırg'an bolsa, ol Qudaydın' g'arg'ısına ushırasın!
10 Endi men adamlardın' maqtawın qa'lep atırman ba yamasa Qudaydın' ba? Ya bolmasa, adamlarg'a jag'ınıwg'a tırısıp atırman ba? Eger elege deyin adamlarg'a jag'ınbaqshı bolg'anımda, onda men Masixtın' xızmetshisi bola almas edim.
11 Tuwısqanlarım, men ja'riyalag'an Xosh Xabardı adam oylap shıg'armag'anın biliwin'izdi qa'leymen.
12 Men bul Xosh Xabardı adamnan qabıl etpedim ha'm hesh kimnen u'yrenbedim. Onı mag'an İysa Masixtın' O'zi ayan arqalı bildirdi.
13 Men yahudiy dininde bolg'anımda, qalay o'mir su'rgenim haqqında esitkensizler. Qudaydın' ja'ma'a'tin ayawsız quwdalap, onı qurtıwg'a tırısatug'ın edim.
14 Yahudiy dininde o'z milletimdegi ko'p qatar-qurbılarımnan ozıp, ata-babalarımızdın' u'rp-a'detlerin orınlawg'a jan-ta'nim menen g'ayrat salatug'ın edim.
15 -
16 Biraq meni anamnın' qarnında bolg'anımda-aq tan'lap, O'z miyrimi menen shaqırg'an Quday basqa milletler arasında Xosh Xabardı ja'riyalawım ushın, mag'an Ulın ashıp bildiriwge ırazı boldı. Sonda men adamlar menen ma'sla'ha'tlesip otırmadım.
17 Erusalimge, yag'nıy mennen burın elshi bolg'anlarg'a da barmadım. Al da'rhal Arabstang'a ketip, keyin ja'ne Damaskqa qaytıp keldim.
18 Son'ınan u'sh jıl keyin Petr menen tanısıw ushın Erusalimge bardım. Onın' janında on bes ku'n boldım.
19 Biraq, basqa elshilerdin' hesh birin ko'rmedim, tek İyemiz İysanın' inisi Yaqıptı g'ana ko'rdim.
20 Sizlerge jazıp atırg'anlarımnın' o'tirik emes ekenligin Qudaydın' aldında bildirip atırman.
21 Bunnan son', men Siriya ha'm Kilikiya u'lkelerine kettim.
22 Al Yahudiyadag'ı Masixqa tiyisli ja'ma'a'tler meni ju'zbe-ju'z tanımaytug'ın edi.
23 Olar tek: «Bir waqıtları bizlerdi quwdalag'an adam burın o'zi joq qılmaqshı bolg'an isenim haqqında endi o'zi ja'riyalap ju'r», – degendi esitip,
24 men ushın Qudaydı alg'ıslag'an edi.

Galatiya 2
1 Aradan on to'rt jıl o'tkennen son', Barnaba menen birlikte ja'ne Erusalimge bardım. Janıma Titustı da aldım.
2 Ol jerge Qudaydan alg'an ayanım sebepli bardım. Sol jerdegi ja'ma'a't jetekshileri menen jeke so'ylesip, basqa milletler arasında o'zim ja'riyalap ju'rgen Xosh Xabardı bayan ettim. İslegen miynetim ha'm ha'zir islep atırg'an is-ha'reketimnin' zaya ketpewi ushın usılay isledim.
3 Al olar menin' janımdag'ı Titustın' grek bolıwına qaramay, onı su'nnet etiliwge ma'jbu'rlemedi.
4 Biraq aramızg'a jasırın kirgen ayırım jalg'an tuwısqanlar bar edi. Olar bizlerge İysa Masix bergen azatlıqtı ko're almay, bizlerdi yahudiylerdin' nızamının' qulı qılmaqshı edi.
5 Al bizler Xosh Xabardın' haqıyqatı sizler menen ba'rqulla birge bolsın dep, olarg'a bir dem de boysınıp, ta'slim bolmadıq.
6 Erusalim ja'ma'a'tinin' jetekshileri qanshelli ataqlı bolsa da, men ushın ba'ri bir: Quday adamlardı ayırmaydı. Olar menin' ja'riyalaw isime qosımsha hesh na'rse ju'klemedi.
7 Kerisinshe, Xosh Xabardı yahudiylerge ja'riyalaw isi Petrge isenip tapsırılg'anday, basqa milletlerge ja'riyalaw isi mag'an isenip tapsırılg'anın olar bildi.
8 Sebebi Petrdi yahudiyler ushın elshi etip tayınlag'an Quday meni de basqa milletler ushın elshi etip tayınladı.
9 Ja'ma'a'tlerdin' tirekleri esaplang'an Yaqıp, Kifa ha'm Yuxan Qudaydın' mag'an bergen miyrimin moyınlap, mag'an ha'm Barnabag'a birdemlik qolların sozdı. Solay etip, bizlerdin' basqa milletlerge, al o'zlerinin' yahudiylerge ketiwin maqul ko'rdi.
10 Tek ele de jarlılarg'a ja'rdem beriwdi esten shıg'armawımızdı o'tinish etti. Men de bul isti shın kewilden islewge tırısıp kiyatırg'an edim.
11 Kifa Antioxiyag'a kelgende, onın' qa'tesin betine aytıp a'shkara ettim.
12 O'ytkeni Yaqıptın' janınan bazı adamlar kelmesten aldın Kifa basqa millet iseniwshileri menen birge awqat jeytug'ın edi. Biraq sol yahudiyler kelgende qorqıp, su'nnet etilmegen basqa millet iseniwshilerinen o'zin shetke aldı ha'm olar menen baylanıstı u'zdi.
13 Basqa yahudiyler de Kifag'a uqsap eki ju'zlilik isledi. Ha'tte, Barnaba da olardın' eki ju'zliligine berildi.
14 Olardın' Xosh Xabardın' haqıyqatı boyınsha is tutpay atırg'anın ko'rgenimde, ha'mmenin' aldında Kifag'a bılay dedim: «Sen yahudiy bola tura, yahudiy sıyaqlı emes, al basqa millet adamı sıyaqlı jasap atırsan'. Endi qalayınsha sen basqa millet adamların yahudiylesiwge ma'jbu'rleysen'?
15 Bizler yahudiy bolıp tuwıldıq, basqa milletler sıyaqlı gu'nakar emespiz.
16 Biraq ta, adam Muxaddes Nızamdı orınlap jasag'anı arqalı emes, al İysa Masixqa degen isenimi arqalı aqlanatug'ının bilemiz. Sonlıqtan bizler de Muxaddes Nızamdı orınlap jasag'anımız arqalı emes, al Masixqa degen isenimimiz benen aqlanamız dep, İysa Masixqa isendik. Sebebi hesh bir adam Muxaddes Nızamdı orınlap jasag'anı arqalı aqlanbaydı».
17 Eger İysa Masix arqalı aqlanıwdı izlep, o'zlerimiz gu'nakar bolıp shıqsaq, Masix bizlerdi gu'nag'a jetelewshi bolg'anı ma? Hesh qashan!
18 Eger men o'zim buzg'an yahudiy u'rp-a'detlerin qaytadan tiklesem, onda men o'zimnin' nızam buzıwshı ekenimdi da'lillegen bolaman.
19 Quday aldında jasaw ushın, Muxaddes Nızam arqalı men Muxaddes Nızam aldında o'lgenmen.
20 Men Masix penen birge atanaq ag'ashqa shegelengenmen. Endi jasap atırg'an men emes, al mende Masix jasap atır. Ha'zir denede jasap atırg'an o'mirimde meni su'ygen ha'm men ushın O'zin qurban etken Qudaydın' Ulına degen isenimim menen jasap atırman.
21 Men Qudaydın' miyrimin qa'dirsiz dep esaplamayman. Eger de Muxaddes Nızam arqalı aqlanıw mu'mkin bolg'anda, onda Masix biykarg'a o'lgen bolar edi.

Galatiya 3
1 Ha'y, aqılsız galatiyalılar! Sizlerdi kim sıyqırlap tasladı? İysa Masixtın' atanaq ag'ashqa shegelenip qoyılg'anı ko'z aldın'ızdan ketpestey etip su'wretlenip berilgen joq pa edi?
2 Sizlerden bir na'rseni g'ana bilmekshimen: sizler Muxaddes Ruwxtı qalay aldın'lar? Muxaddes Nızamdı orınlap pa yamasa o'zlerin'iz esitken Xosh Xabarg'a isenip pe?
3 Sizler sonshelli aqılsız bolg'anın'ız ba? Muxaddes Ruwx penen baslap, endi nege adamnın' is-ha'reketi menen minsizlikke erisiwge tırısıp atırsızlar?
4 Biykarg'a sonsha azap shektin'iz be?! Haqıyqattan da, biykarg'a ma?!
5 Sizlerge Muxaddes Ruwxın bergen ha'm aran'ızda ka'ramatlar ko'rsetken Quday bunı Muxaddes Nızamdı orınlag'anın'ız ushın islep atır ma yamasa o'zlerin'iz esitken Xosh Xabarg'a isengenin'iz ushın ba?
6 İbrayımnın' mısalın alıp qarayıq: «Ol Qudayg'a isendi ha'm sol sebepten Quday onı aqlang'an dep sanadı».
7 Solay etip, mınanı bilip qoyın'lar: isengenlerdin' ha'mmesi İbrayımnın' haqıyqıy urpaqları boladı.
8 Muxaddes Jazıw Qudaydın' basqa milletlerdi isenimi arqalı aqlaytug'ının boljap, İbrayımg'a: «Barlıq xalıqlar sen arqalı jarılqanadı», – dep quwanıshlı xabardı aldın ala jibergen edi.
9 Solay etip, isengenler iseniwshi İbrayım menen birge jarılqanadı.
10 Muxaddes Nızamdı orınlawı arqalı aqlanatug'ınına isenetug'ınlardın' ha'mmesine na'let jawadı. O'ytkeni Muxaddes Nızamda bılay dep jazılg'an: «Muxaddes Nızam kitabında jazılg'an ha'mme na'rseni ba'rqulla orınlap jasamaytug'ın ha'r bir adam na'letiy boladı».
11 Muxaddes Nızamdı orınlawı arqalı hesh bir adam Quday aldında aqlana almaytug'ını anıq. Sebebi: «İsenimi menen aqlang'an jasaydı», – dep jazılg'an.
12 Muxaddes Nızamnın' tiykarı isenim emes. Kerisinshe: «Muxaddes Nızamda buyırılg'anlardı orınlag'an olar arqalı jasaydı», – dep jazılg'an.
13 -
14 Masix bizler ushın na'letlengenlikten, Qudaydın' İbrayımg'a bergen jarılqawı Masix İysa arqalı basqa milletlerge nesip etedi ha'm bizler wa'de etilgen Muxaddes Ruwxtı isenimimiz arqalı alamız. Masix bizlerdi Muxaddes Nızamnın' na'letinen qutqardı. O'ytkeni: «Ag'ashqa asılg'an ha'r bir adam na'letiy», – dep jazılg'an.
15 Tuwısqanlarım! Adamlar o'mirinen mısal keltireyin: adamlar arasında du'zilgen kelisimdi biykarlawg'a yamasa og'an bir na'rse qosıwg'a bolmaydı.
16 Quday İbrayımg'a ha'm onın' urpag'ına wa'de bergende: «senin' urpag'ın'nan bolg'anlarg'a» dep ko'p adamlardı na'zerde tutıp aytqan joq, al «senin' urpag'ın'nan bolg'ang'a» dep, tek bir adamdı, yag'nıy İysa Masixtı na'zerde tutıp aytqan edi.
17 Menin' aytajag'ım mınaw: to'rt ju'z otız jıldan son' payda bolg'an Muxaddes Nızam Qudaydın' aldın ala du'zgen kelisimin biykarlap, wa'desinin' ku'shin joq qılmaydı.
18 Sebebi eger Qudaydın' bergen miyrası Muxaddes Nızamdı orınlaw arqalı berilgende, onda ol wa'de boyınsha bolmaydı. Biraq Quday miyrastı İbrayımg'a wa'de boyınsha berdi.
19 Onday bolsa, Muxaddes Nızam ne ushın berilgen? Ol gu'nalarımızdı ashıp ko'rsetiw ushın, kelisimge qosımsha etip berilgen. O'zi Qudaydın' wa'desi ha'm İbrayımnın' urpag'ı bolg'an Masix kelgenge deyin g'ana Muxaddes Nızam ha'reket etedi. Ol perishteler arqalı ta'welleshinin' qolı menen berilgen edi.
20 Al ta'welleshi tek bir ta'repke tiyisli emes. Biraq Quday – jalg'ız.
21 Olay bolsa, Muxaddes Nızam Qudaydın' wa'delerine qarsı ma? Hesh qashan! O'ytkeni eger de o'mir bere alatug'ın nızam berilgen bolsa, onda adamlar, a'lbette, nızam arqalı aqlanar edi.
22 Biraq, İysa Masixqa degen isenimge tiykarlang'an wa'de isengenlerge beriliw ushın, Muxaddes Jazıw pu'tkil barlıqtı gu'nanın' tutqını dep ja'riyaladı.
23 Bul isenim payda bolıwdan aldın bizler Muxaddes Nızamnın' baqlawı astında bolıp, keleshek isenimnin' ayqınlasıwına shekem Muxaddes Nızamnın' tutqını edik.
24 Basqasha aytqanda, isenim arqalı aqlanıwımız ushın, Masix keliwge deyin Muxaddes Nızam ta'rbiyashımız boldı.
25 Biraq isenim payda bolg'annan son', bizler endi ta'rbiyashımız bolg'an Muxaddes Nızamnın' qol astında emespiz.
26 Sebebi Masix İysag'a isengenin'iz ushın, ha'mmen'iz Qudaydın' balalarısız.
27 Suwg'a shomıldırılg'anda Masix penen birlesip, ha'r birin'iz Masix sıyaqlı boldın'lar.
28 Endigiden bılay, yahudiy menen grektin', qul menen azat adamnın', erkek penen hayaldın' arasında hesh qanday ayırmashılıq joq. O'ytkeni ha'mmen'iz Masix İysada birsiz.
29 Eger Masixqa tiyisli bolsan'ız, onda İbrayımnın' urpag'ısız, Qudaydın' wa'desi boyınsha miyrasxorlarsız.

Galatiya 4
1 Ja'ne aytajag'ım mınaw: miyrasxor ha'mme na'rsenin' iyesi bolsa da, bala waqtında onın' quldan ayırmashılıg'ı joq.
2 Ol a'kesinin' belgilegen waqtına deyin ta'rbiyashılar menen u'y basqarıwshısının' baqlawı astında boladı.
3 Usı sıyaqlı, bizler de balalıq waqtımızda, yag'nıy haqıyqatlıqtı tolıq tu'sinbegen waqtımızda du'nyanın' ma'nissiz qag'ıydalarının' qulı edik.
4 -
5 Biraq waqtı kelgende, Quday O'z Ulın jiberdi. Ol Muxaddes Nızamnın' qulı bolg'anlardın' qutqarılıwı ushın ha'm bizlerdin' Qudaydın' balaları bolıwımız ushın hayaldan tuwılıp, Muxaddes Nızamg'a boysınıp jasadı.
6 Sizler endi Qudaydın' balaları boldın'lar. Sonlıqtan Ol O'z Ulının' Ruwxın ju'reklerin'izge jiberdi. Usı Ruwx arqalı sizler Qudaydı: «A'ke, A'kejanım!» dep shaqırıwın'ızg'a boladı.
7 Sol sebepten sen endi qul emessen', al Qudaydın' perzentisen'. Qudaydın' perzenti bolg'anın' ushın, Quday seni miyrasxor etti.
8 Burın sizler Qudaydı bilmey, negizi Quday bolmag'an na'rselerge qul boldın'lar.
9 Endi bolsa, Qudaydı bilip aldın'lar, tuwrırag'ı, sizlerdi Quday tanıydı. Solay eken, nege endi ja'ne du'nyanın' ha'lsiz ha'm qa'dirsiz qag'ıydalarına qaytıp baratırsızlar. Kaytadan ja'ne olardın' qulları bolmaqshımısızlar?
10 Ku'nler, aylar, ma'wsimler ha'm jıllardı belgileysizler.
11 Sizler ushın biykarg'a miynet ettim be, dep ta'shiwishtemen.
12 Tuwısqanlarım! Sizlerden o'tinish etemen, men sıyaqlı bolın'lar. Sebebi men de sizler sıyaqlı boldım. Sizler mag'an hesh qanday jamanlıq islemedin'ler.
13 Xosh Xabardı sizlerge birinshi ma'rte den-sawlıg'ımnın' ha'lsizligi sebepli ja'riyalag'anımnan xabarın'ız bar.
14 Menin' den-sawlıg'ımnın' jag'dayı sizler ushın bir sınaq bolsa da, menmensip, mag'an ta'kabbirlik etpedin'ler. Kerisinshe, meni Qudaydın' bir perishtesindey, ha'tte, İysa Masixtay qabıl ettin'ler.
15 Endi sol quwanıshın'ız qayaqta?! Sizlerge o'zim gu'waman: qolların'ızdan kelse, ko'zlerin'izdi oyıp, mag'an berer edin'ler.
16 Endi sizlerge haqıyqattı aytaman dep, dushpanın'ız boldım ba?
17 Muxaddes Nızamdı orınlawdı talap etkenler sizlerdi o'z ta'repine awdarıwg'a tırısıp atır, biraq bul jaqsı niyet emes. O'zlerine bag'ınıwg'a tırısıwın'ız ushın, olar sizlerdi bizlerden ayırmaqshı.
18 Jaqsı niyet penen tırısıw – bul jaqsı na'rse. Bul tek men sizlerdin' aran'ızda bolg'anımda emes, al ba'rqulla usılay bolsa jaqsı.
19 Balalarım! Masix sıyaqlı bolmag'anın'ızsha, men sizlerdi qaytadan tuwıp atırg'anday, tolg'aq azabın shekpektemen.
20 Ha'zir janın'ızda bolıp, dawısımdı mu'la'yim qılıp o'zgertsem edi. O'ytkeni sizlerdi ne qılarımdı bilmey, an'-tan' bolıp turman.
21 Muxaddes Nızam astında jasawdı qa'legen sizler mag'an aytın'larshı, Muxaddes Nızamnın' ne deytug'ının bilmeysizler me?
22 Sebebi İbrayımnın' eki ulı boldı: birewi shorı hayaldan, ekinshisi azat hayalınan edi, dep jazılg'an.
23 Shorı hayaldan bolg'an ulı a'piwayı jol boyınsha, al azat hayaldan bolg'an ulı wa'de boyınsha tuwıldı.
24 Bunda tımsal ma'nisi bar. Bul eki hayal eki kelisimdi an'latadı. Birewi qullıqta bolatug'ın balalardı tuwatug'ın Ajar – Sinay tawında du'zilgen kelisimnin' tımsalı.
25 Arabstandag'ı Sinay tawının' tımsalı bolg'an Ajar ha'zirgi Erusalimdi an'latadı. O'ytkeni bul qala o'z xalqı menen ele de Muxaddes Nızamnın' qullıg'ında.
26 Biraq, aspandag'ı Erusalimnin' tımsalı bolg'an Sara azat, ol bizlerdin' anamız.
27 Sebebi bılay dep jazılg'an: «Ha'y, bala tuwmaytug'ın na'silsiz hayal shad bol! Tolg'aq azabın bilmeytug'ın hayal, Dawısın'dı ko'terip, baqır! O'ytkeni jalg'ız baslı hayaldın' balaları, Ku'yewi bar hayaldın' balalarınan ko'p».
28 Tuwısqanlar! Sizler de Isaq sıyaqlı wa'de boyınsha tuwılg'an balalarsız.
29 A'piwayı jol menen tuwılg'an Muxaddes Ruwxtın' wa'desi boyınsha tuwılg'andı qalay quwdalag'an bolsa, ha'zir de solay bolıp atır.
30 Biraq, Muxaddes Jazıw ne deydi? «Shorını ha'm onın' balasın quwıp jiber, Sebebi shorının' ulı, Azat hayaldın' ulı menen birlikte, Miyrasqa sherik bola almaydı».
31 Solay etip, tuwısqanlar, bizler shorı hayaldın' emes, al azat hayaldın' balalarımız.

Galatiya 5
1 Masix bizlerdi erkin o'mir su'riwimiz ushın azat qıldı. Sonlıqtan bekkem turın'lar, o'zlerin'izge qaytadan qullıq moyıntırıg'ın salıwg'a jol qoyman'lar.
2 Karan'lar! Men, Pavel, sizlerge mınalardı aytıp atırman: eger su'nnet etilsen'iz, Masixtın' sizlerge hesh paydası joq.
3 Su'nnet etilgen ha'r bir adamdı ja'ne eskertip atırman: ol pu'tkil Muxaddes Nızamdı orınlawg'a parızlı.
4 Muxaddes Nızamdı orınlaw arqalı aqlanıwg'a tırısıp atırg'an sizler Masixtan ayırıldın'lar. Qudaydın' miyriminen alısladın'lar.
5 Biraq bizler Muxaddes Ruwx sebepli isenim arqalı aqlanıwdan u'mit etip, intizarlıq penen ku'tpektemiz.
6 İysa Masixqa isenetug'ınlar ushın su'nnetleniwdin' de, su'nnetlenbewdin' de hesh qanday a'hmiyeti joq. Tek su'yispenshilik penen ha'reket etken isenim g'ana a'hmiyetli.
7 Sizler jaqsı baratır edin'ler. Haqıyqatqa boysınıwdı dawam etiwden sizlerdi kim aynıttı?
8 Bunday aynıtıw sizlerdi shaqırg'an Quday ta'repinen bolmadı.
9 Az g'ana ashıtqı pu'tkil qamırdı ashıtadı.
10 Sizlerdin' basqasha pikir ju'rgizbeytug'ının'ızg'a İyem İysa aldında isenimim ka'mil. Biraq, sizlerdin' aqılın'ızdı shatastırg'an kim bolıwına qaramay, jazasın tartadı.
11 Mag'an keletug'ın bolsaq, tuwısqanlarım, eger elege deyin su'nnettin' kerek ekenligin ja'riyalap kelgenimde, quwdalanar ma edim? Eger olay bolg'anda, atanaq ag'ash haqqında aytqan wazlarım sebepli mashqala tuwılmas edi.
12 Ka'ne endi, sizlerdi u'gitlep atırg'anlardın' ha'mmesi o'zlerin aqta etse!
13 Tuwısqanlar! Quday sizlerdi azat bolıwg'a shaqırg'an. Tek azatlıg'ın'ızdı o'z ta'biyatın'ızdın' qa'lewlerinin' qurbanı qılman'. Onın' ornına bir-birin'izge su'yispenshilik penen xızmet etin'ler.
14 Pu'tkil Muxaddes Nızam bir so'zde ja'mlengen: «O'zin'di qalay su'ysen', janın'dag'ı adamdı da solay su'y».
15 Biraq bir-birin'iz benen tislesip, bir-birin'izdi jesen'ler, onda bir-birin'izdi joq etiwden abaylı bolın'lar!
16 Ja'ne aytajag'ım mınaw: Muxaddes Ruwxqa boysınıp jasan'lar! Sonda o'z ta'biyatın'ızdın' jaman qa'lewlerine hesh qashan boysınbaysızlar.
17 O'ytkeni adam ta'biyatının' jaman qa'lewleri Muxaddes Ruwxqa, Muxaddes Ruwx adam ta'biyatının' jaman qa'lewlerine qarsı. Olar bir-birine qarsı bolg'anlıqtan, sizler islewdi qa'legen na'rselerin'izdi isley almaysızlar.
18 Al eger sizler Muxaddes Ruwxtın' jetelewi menen ju'rsen'ler, onda Muxaddes Nızam astında emessizler.
19 Adamnın' gu'nakar ta'biyatının' isleri ayan, olar: neke hadallıg'ın buzıw, haramılıq, buzıqshılıq,
20 butparazlıq, sıyqırshılıq, dushpanlıq, ja'njelkeshlik, ku'nshillik, g'a'zep, menmenlik, alawızlıq tuwdırıw, bo'liniw,
21 qızg'anshaqlıq, ma'sku'nemshilik, ayshı-a'shiret ha'm usılarg'a uqsag'an na'rseler. Sizlerdi aldın eskertkenimdey, ja'ne eskertip atırman: usınday is-ha'reketti islewshiler Qudaydın' Patshalıg'ın miyras etip almaydı.
22 Biraq, adam o'mirinde jetistiretug'ın Muxaddes Ruwxtın' jemisi – su'yispenshilik, quwanısh, tınıshlıq, sabırlılıq, miyrimlilik, qayırqomlıq, sadıqlıq,
23 mu'la'yimlilik ha'm o'zin tutıp biliw. Bunday islerge qarsı hesh qanday nızam joq.
24 İysa Masixqa tiyisli bolg'anlar o'z ta'biyatın qa'lewleri ha'm na'psileri menen birlikte atanaq ag'ashqa shegelep qoyg'an.
25 Muxaddes Ruwx o'mirimizdin' tiykarı bolg'anlıqtan, Onın' jetelewi menen ju'reyik.
26 Dan'qparaz bolmayıq, bir-birimizdin' ashıwımızg'a tiyip, ku'nshillik etpeyik.

Galatiya 6
1 Tuwısqanlar! Eger birewdin' gu'na islegeni ma'lim bolıp qalsa, Muxaddes Ruwxqa boysınıp jasap atırg'an sizler bunday adamdı mu'la'yimlik penen tuwrı jolg'a salın'lar. Sizler de azg'ırılmawın'ız ushın o'zlerin'izge saq bolın'lar.
2 Bir-birin'izdin' awırmanlıg'ın'ızdı ko'terin'ler. Sonda Masixtın' Nızamın orınlaysızlar.
3 Eger kim de kim hesh na'rse bolmasa da, o'zin a'hmiyetli adam dep esaplasa, o'z-o'zin aldag'an boladı.
4 Ha'r bir adam o'z is-ha'reketin tekserip ko'rsin. Sonda o'zin basqalar menen salıstırmay, o'z tabısları menen maqtana aladı.
5 Sebebi ha'r bir adam o'z awırmanlıg'ın o'zi ko'teriwi tiyis.
6 Qudaydın' so'zin u'yreniwshi ustazı menen barlıq iygilikli na'rselerdi bo'lissin.
7 O'z-o'zin'izdi aldaman'lar, Qudaydı aldaw mu'mkin emes. Adam ne ekse, sonı oradı.
8 O'zinin' gu'nakar ta'biyatına boysınıwshı sol ta'biyatqa ta'n o'lim aladı. Muxaddes Ruwxqa boysınıwshı Muxaddes Ruwxqa ta'n ma'n'gilik o'mirdi aladı.
9 Solay eken, jaqsılıq islewden jalıqpan'lar. Eger ha'lsizlenip qalmasaq, waqtı kelgende jemisin orıp alamız.
10 Sonlıqtan mu'mkinshiligimiz bar eken, ha'mme adamg'a, a'sirese iseniwshi tuwısqanlarımızg'a jaqsılıq isleyik.
11 Karan'lar, o'z qolım menen sizlerge qanday u'lken ha'ripler menen jazıp atırman!
12 Sırtqı ko'rinisi menen adamlarg'a unag'ısı kelgenler Masixtın' atanaq ag'ashı sebepli quwdalanbaw ushın, sizlerdi su'nnet etiliwge ma'jbu'rlemekte.
13 Biraq, su'nnet etilgenlerdin' o'zleri de Muxaddes Nızamdı orınlamaydı. Olar tek sizlerdin' denelerin'iz benen maqtanıw ushın g'ana su'nnet etiliwin'izdi qa'lep atır.
14 Al men İyemiz İysa Masixtın' atanaq ag'ashınan basqa bir na'rse menen hesh qashan maqtanbayman. Usı atanaq ag'ash arqalı du'nya men ushın o'lgen, men de du'nya ushın o'lgenmen.
15 Su'nnetli bolıw yamasa bolmaw a'hmiyetli emes, a'hmiyetlisi – jan'a jaratılıs bolıw.
16 Usınday qag'ıyda boyınsha jasap atırg'anlardın' ha'mmesine, yag'nıy Qudaydın' xalqına tınıshlıq ha'm miyrim-sha'pa'a't bolsın!
17 Endigiden bılay, hesh kim mag'an ja'bir bermesin. O'ytkeni menin' denemde İysanın' jaraqatlarının' izleri bar.
18 Ha'y, tuwısqanlar! İyemiz İysa Masixtın' miyrimi ruwxın'ızg'a yar bolsın! Awmiyin.

Efes 1
1 Qudaydın' qa'lewi menen Masix İysanın' elshisi bolg'an men, Pavelden, Masix İysag'a sadıq bolg'an Efes qalasındag'ı iseniwshilerge sa'lem!
2 A'kemiz Quday ha'm İyemiz İysa Masix sizlerge miyrim ha'm tınıshlıq bersin!
3 İyemiz İysa Masixtın' A'kesi – Qudayg'a alg'ıs-maqtawlar bolsın! Ol bizlerdi Masix arqalı aspandag'ı ha'r tu'rli ruwxıy jarılqaw menen jarılqadı.
4 Quday O'zinin' aldında muxaddes ha'm minsiz bolıwımız ushın, Masix penen qatnasta bolg'an bizlerdi du'nya jaratılmastan burın tan'lap aldı. Quday bizlerdi su'yip,
5 İysa Masix arqalı O'zinin' balaları qılıp asırap alıw ushın, aldın ala belgiledi. Bul Onın' a'jayıp qa'lewi boyınsha boldı.
6 Solay etip, su'yikli Ulı arqalı bizlerge sıyg'a bergen ullı miyrimi sebepli O'zine alg'ıs aytıwımız ushın, Quday usılay isledi.
7 Masix penen qatnasta bolg'an bizler Onın' qanı arqalı qutqarıldıq, yag'nıy Qudaydın' bay miyrimi boyınsha gu'nalarımız keshirildi.
8 Quday bul bay miyrimin pu'tkil aqıl-danalıq penen u'stilerimizge jawdırıp,
9 O'z erkinin' sırın bizlerge ashıp berdi. Bul Onın' Masix arqalı jobalastırg'an a'jayıp maqseti boyınsha boldı.
10 Belgilengen waqıt bolg'anda a'melge asatug'ın Qudaydın' jobası – jerdegilerdin' ha'm aspandag'ılardın' ha'mmesin Masixtın' basshılıg'ında birlestiriwden ibarat.
11 Ha'mme na'rseni O'z qa'lewi menen iske asıratug'ın Qudaydın' erki boyınsha bizler aldın ala belgilenip, Masix arqalı tan'lap alındıq.
12 Bul Masixqa bastan-aq u'mit etken bizlerdin' ullı Qudaydı alg'ıslawımız ushın boldı.
13 Haqıyqat so'zin, yag'nıy qutqarılıw haqqında Xosh Xabardı esitip, Masixqa isengenin'izde, sizler de wa'de etilgen Muxaddes Ruwx penen mo'rlenip, Qudayg'a tiyisli boldın'lar.
14 Qudayg'a tiyisli bolg'an bizlerdin' tolıq qutqarılıwımızg'a deyin bul Muxaddes Ruwx – Qudaydın' bizlerge wa'de etken miyrasının' girewi. Bulardın' ha'mmesi bizlerdin' ullı Qudaydı alg'ıslawımız ushın boldı.
15 Sonlıqtan İyemiz İysag'a degen isenimin'iz ha'm pu'tkil iseniwshilerge degen su'yispenshiligin'iz haqqında esitkenimnen beri,
16 men sizler ushın tınbastan shu'kirlik etemen. Ja'ne de, duwa etkenimde, sizlerdi ba'rqulla tilge alaman.
17 İyemiz İysa Masixtın' Qudayı, dan'q-saltanatqa iye A'ke O'zin biliwin'iz ushın, sizlerge danalıq ha'm ayan beriwshi Muxaddes Ruwxın bersin dep, Qudaydan sorap atırman.
18 Qudaydın' shaqırıg'ınan payda bolg'an u'mitti ha'm Onın' iseniwshilerge bergen ullı miyrasının' qanshelli bay ekenin biliwin'iz ushın, ju'reklerin'izdin' ko'zleri ashılsın dep, duwa etip atırman.
19 Ja'ne de, İysag'a isengen bizlerde u'lken qu'diret penen ha'reket etken Qudaydın' ku'shinin' qanshelli ullı ekenin sizler bilsin dep te, duwa etip atırman.
20 Quday usı ku'sh penen Masixta ha'reket etip, Onı o'limnen qayta tiriltti ha'm aspanda O'zinin' on' jag'ına otırg'ızdı.
21 Quday Masixtı barlıq ha'kimshilik ha'm biylikten, pu'tkil qu'diret ha'm hu'kimdarlıqtan, tek usı zamanda emes, al keleshek da'wirde de atalatug'ın ha'mme atlardan joqarı qoydı.
22 Ha'mme na'rseni Og'an boysındırıp, bag'ındırdı. Onı pu'tkil barlıqtın' u'stinen qoyıp, iseniwshiler ja'ma'a'tinin' bası qıldı.
23 İseniwshiler ja'ma'a'ti Masixtın' denesi bolıp, pu'tkil barlıqtı toltırıp turg'an Masixtın' tolılıg'ına iye.

Efes 2
1 Sizler bir waqıtları ayıp ha'm gu'naların'ız sebepli o'li edin'ler.
2 Sonda sizler bul du'nyanın' a'deti boyınsha, hawada hu'kimdarlıq etiwshi ha'kim – shaytang'a, yag'nıy ha'zir Qudayg'a qulaq aspaytug'ın adamlarda ha'reket etiwshi ruwxqa boysınıp jasaytug'ın edin'ler.
3 Bir waqıtları bizlerdin' ha'mmemiz de usınday adamlardın' arasında o'z gu'nakar ta'biyatımız boyınsha jasadıq. Denemizdin' ha'm oy-niyetimizdin' jaman qa'lewlerin orınladıq. Sol sebepten basqalar sıyaqlı bizler de ta'biyatımız boyınsha Qudaydın' g'a'zebine ılayıqlı adamlar edik.
4 Biraq, miyrim-sha'pa'a'tke bay bolg'an Quday bizlerdi sonshelli su'ygenlikten,
5 gu'nalarımız sebepli o'li bolsaq ta, bizlerdi Masix penen birge tiriltti. Sizler Onın' miyrimi menen qutqarıldın'ız.
6 Bizler Masix İysa menen qatnasta bolg'anlıqtan, Quday bizlerdi Masix penen birge tiriltip, Onın' menen birge Aspan Patshalıg'ında otırg'ızdı.
7 Quday Masix İysa arqalı bizlerge rehim etip, O'z miyriminin' sheksiz baylıg'ın keleshek da'wirlerde ko'rsetiw ushın usılay isledi.
8 Sizler isenimin'iz arqalı Qudaydın' miyrimi menen qutqarıldın'ız. Bul sizlerdin' jetiskenligin'iz emes, al Qudaydın' sıyı bolg'anlıqtan,
9 hesh kim islerim sebepli qutqarılg'anman dep, maqtana almaydı.
10 Sebebi bizler Qudaydın' do'retpesimiz. O'zi aldın ala tayarlag'an jaqsı islerin islep jasawımız ushın, Ol bizlerdi Masix İysa arqalı jarattı.
11 Sonlıqtan mınalardı eske tu'sirin'ler: sizler bir waqıtları butqa tabınıwshı millet adamı bolıp tuwılıp, denesindegi eti qol menen kesilip su'nnet etilgen yahudiyler ta'repinen «su'nnetsizler» dep atalatug'ın edin'iz.
12 Ol waqıtları sizler Masix penen baylanısı joq, İzrail xalqına jat ha'm Qudaydın' olarg'a bergen wa'desinin' Kelisiminen biynesip adamlar edin'ler. Bul du'nyada u'mitsiz ha'm qudaysız bolıp jasadın'lar.
13 Biraq burın Qudaydan uzaq bolg'an sizler endi Masix İysa menen qatnas jasap, Masixtın' qanı arqalı Qudayg'a jaqın boldın'lar.
14 O'ytkeni Masixtın' O'zi – yahudiyler menen basqa milletlerdi birlestirgen bizin' jarastırıwshımız. Ol O'z denesin qurban etip, aradag'ı ayırıp turg'an diywaldı, yag'nıy dushpanlıqtı joq qıldı.
15 Yahudiyler menen basqa milletlerden O'zi menen baylanısta bolatug'ın bir jan'a xalıqtı jaratıw maqsetinde, Ol buyrıq ha'm qag'ıydalardan ibarat bolg'an yahudiylerdin' nızamın biykar etti. Bunı tınıshlıqtı ornatıp,
16 dushpanlıqtı joq qılg'an atanaq ag'ash arqalı ekewin bir jan'a xalıq qılıp, Quday menen jarastırıw ushın isledi.
17 Masix kelip, Qudaydan uzaq bolg'an sizlerge ha'm Qudayg'a jaqın bolg'an yahudiylerge tınıshlıq Xosh Xabarın ja'riyaladı.
18 Ol arqalı bizler ha'mmemiz bir Muxaddes Ruwx penen A'kemiz Qudaydın' aldına bara alamız.
19 Solay etip, endi sizler jat ha'm shet jerli adam emessizler, al muxaddeslerge watanlas, Qudaydın' shan'arag'ının' ag'zalarısız.
20 Sizler elshiler ha'm payg'ambarlar salg'an tırnaq tas u'stine qalandın'lar. Al imarattın' mu'yeshinin' tiykarg'ı tası – Masix İysanın' O'zi boladı.
21 Onda pu'tkil imarat quralıp, İyemizge tiyisli bir muxaddes İbadatxana bolıw ushın o'sip baradı.
22 Masix penen qatnasta bolg'an sizler de Quday Muxaddes Ruwxı arqalı jasaytug'ın ma'kan bolıwın'ız ushın, ha'mmen'iz birlikte quralıp barasızlar.

Efes 3
1 Sol sebepten men, Pavel, basqa milletlerden bolg'an sizler ushın, Masix İysanın' tutqını boldım.
2 Sizler ushın Qudaydın' O'z miyrimi menen mag'an bergen bul xızmeti haqqında, a'lbette, esitkensizler.
3 Joqarıda qısqasha jazıp o'tkenimdey, Quday mag'an O'z sırın ayan arqalı bildirdi.
4 Bul xattı oqıg'anın'ızda, Masixtın' sırın qalay tu'singenimdi bilip alıwın'ız mu'mkin.
5 Adamzattın' a'welgi a'wladlarınan qupıya tutılıp, endi Qudaydın' muxaddes elshilerine ha'm payg'ambarlarg'a Muxaddes Ruwx arqalı ashıp berilgen bul sır mınadan ibarat:
6 basqa milletler de yahudiyler menen birge miyrasqa sherik ha'm bir denenin' ag'zaları. Olar Xosh Xabar arqalı Masix İysa sebepli berilgen wa'dege de sherik.
7 Qudaydın' ha'reket etetug'ın qu'direti menen, mag'an berilgen miyriminin' sıyı arqalı men Xosh Xabardı ja'riyalaw ushın xızmetke tayınlandım.
8 Men barlıq iseniwshiler ishinde en' arzımag'anı bolsam da, basqa milletlerge Masixtın' sheksiz baylıg'ı haqqında ja'riyalaw ushın, Quday mag'an usı miyrimin berdi.
9 Ja'ne de, ha'mme na'rseni jaratqan Quday O'zinde a'welden-aq saqlang'an sırlı jobasın ha'mmege ashıp beriw ushın da, mag'an usı miyrimin berdi.
10 Solay etip, Qudaydın' maqseti – iseniwshiler ja'ma'a'ti arqalı aspandag'ı ha'kimshiliklerge ha'm biyliklerge O'zinin' ko'p qırlı aqıl-danalıg'ın ha'zir ma'lim etiw.
11 Quday usı ma'n'gilik maqsetin İyemiz Masix İysa arqalı a'melge asırdı.
12 Bizler Masix penen qatnasta bolıp, Og'an degen isenimimiz arqalı Qudayg'a batırlıq ha'm tolıq isenim menen jaqınlasa alamız.
13 Sonlıqtan sizler ushın shekken azaplarım sebepli qayg'ırmawın'ızdı o'tinish etemen. Men shekken bul azaplar sizlerge ullılıq alıp keledi.
14 Sol sebepten men aspandag'ı A'kemizdin' aldında dize bu'gip, duwa etemen.
15 Ol aspandag'ı ha'm jer ju'zindegi ha'r qanday milletke at bergen.
16 Quday O'z ullılıg'ının' baylıg'ı boyınsha ishki du'nyan'ızdı bekkemlew ushın, O'z Ruwxı arqalı sizlerge ku'sh-quwat bersin.
17 İsenimin'iz arqalı Masix ju'reklerin'izde jasasın. Su'yispenshilikke tamır urıp ha'm tiykarlanıp,
18 barlıq iseniwshiler menen birge Masixtın' su'yispenshiliginin' qanshelli ken', uzın, biyik ha'm teren' ekenligin tu'sinip alg'aysız.
19 Ja'ne de, sizler aqıl-oyg'a sıymaytug'ın usı su'yispenshilikti bilip, Qudaydın' pu'tkil tolılıg'ına tolıp barg'aysız.
20 Bizlerde ha'reket etiwshi qu'direti menen, Quday bizlerdin' tilegen ha'm oylag'an ha'r bir na'rsemizdi artıg'ı menen isley alatug'ın ku'shke iye.
21 Onın' Masix İysa menen qatnasta bolg'an iseniwshiler ja'ma'a'tinde, a'wladtan-a'wladqa, ma'n'gige dan'qı arta bersin! Awmiyin.

Efes 4
1 Solay etip, İyemiz ushın tutqın bolg'an men sizlerden jalınıp sorayman: Qudaydın' o'zlerin'izdi shaqırg'an o'mirine ılayıqlı tu'rde jasan'lar.
2 Tolıq kishipeyillik, mu'la'yimlilik ha'm sabırlılıq penen jasan'lar. Bir-birin'izdi su'yip, miyzamkesh bolın'lar.
3 O'zlerin'izdi birlestiriwshi tınıshlıq penen, Muxaddes Ruwx bergen birlikti saqlawg'a tırısın'lar.
4 Quday sizlerdi shaqırg'anda bir u'mitti berdi. Sol sıyaqlı, ha'mmemiz bir denemiz ha'm bir Muxaddes Ruwxqa iyemiz.
5 İyemiz bir, isenimimiz bir, suwg'a shomıldırılıw ra'simimiz bir.
6 Quday da bir. Ol ha'mmenin' u'stinen hu'kimdar, ha'mme arqalı ha'reket etiwshi, ha'mmemizde bar bolg'an, ha'mmemizdin' A'kemiz.
7 Biraq Quday ha'r birimizge Masixtın' saqıylıg'ına muwapıq O'z miyrimin sıyg'a berdi.
8 Sonlıqtan Muxaddes Jazıwda bılay delingen: «Ol joqarıg'a shıg'ıp, Tutqınlardı tutqın etti. Adamlarg'a sıylar berdi».
9 Endi bul: «Ol joqarıg'a shıqtı» degen so'zler neni an'latadı? Masix burın to'menge, jerge tu'sti degendi an'latadı.
10 Tu'sken Adam da, ha'r bir na'rseni toltırıw ushın aspannan da biyigirekke shıqqan Adam da – birew.
11 Masix geybirewlerdi elshi, bazılardı payg'ambar, ayırımlardı Xosh Xabardı ja'riyalawshı, al birewlerdi ja'ma'a't shopanı ha'm ustaz qılıp qoydı.
12 Ol bunı iseniwshilerdi tayarlap, olardın' xızmet qılıwı ha'm O'zinin' denesi bolg'an ja'ma'a'tti bekkemlew ushın isledi.
13 Na'tiyjede bizlerdin' ha'mmemiz Qudaydın' Ulına iseniwde ha'm Onı biliwde birlikke erisip, Masixtın' tolıq minsizligine deyin o'sip baramız.
14 Solay eken, endigiden bılay, go'dek bolmayıq. Adamlardın' jalatayshılıg'ı ha'm hiylekerligi arqalı payda bolg'an ha'r tu'rli ta'liymatlardın' samalı menen ana jaqtan mına jaqqa shayqatılmayıq.
15 Kerisinshe, haqıyqatlıqtı su'yispenshilik penen aytıp, denenin' bası bolg'an Masixqa qaray ha'r ta'repleme o'sip barayıq.
16 Onın' basqarıwında pu'tkil denenin' mu'sheleri o'z ara birigip, ha'r bir mu'she o'z minnetin atqarıwı arqalı bir-birine ja'rdem berip, baylanıs jasaydı. Usılay etip, pu'tkil dene su'yispenshilik penen o'sip, o'zin bekkemlep baradı.
17 Sonlıqtan men usını aytıp, sizlerdi İyemizdin' atınan eskertemen: bunnan bılay, butqa tabınıwshı milletlerdin' adamları sıyaqlı, bos oy-qıyallarg'a berilip jasaman'lar.
18 Olardın' sana-sezimleri topırlanıp, ishindegi nadanlıq ha'm ju'reklerindegi qatallıq sebepli, Qudaydan berilgen o'mirge jat bolg'an.
19 Olar pu'tkil ar-namıs sezimlerin joytqan, ha'r tu'rli haramılıqtı na'psiqawlıq penen islew ushın, buzıqshılıqqa berilgen.
20 Biraq sizler Masixtı bunday qılıp tanımag'ansız.
21 A'lbette, sizler İysa Masix haqqında esitkenin'izden keyin, Onın' menen qatnasta bolıp, Ondag'ı haqıyqattı u'yrendin'ler.
22 Sol sebepten burıng'ı o'mir jolın'ızdan, yag'nıy denenin' jaman qa'lewleri sebepli shirigen eski ta'biyatın'ızdan waz keshin'ler.
23 Oy-pikirlerin'izdi ha'm ruwxın'ızdı jan'alap,
24 shın haqlıq ha'm muxaddeslik penen, Qudayg'a uqsatılıp jaratılg'an jan'a adam bolın'lar.
25 Sonlıqtan o'tirikten waz keship, ha'r birin'iz iseniwshi tuwısqanın'ızg'a haqıyqattı aytın'lar. Sebebi ha'mmemiz bir denenin' mu'shelerimiz.
26 Ѓa'zeplensen'iz de, gu'na islemen'ler. Kuyash batqansha, g'a'zepten qaytın'lar.
27 Shaytang'a jol bermen'ler.
28 Urlıq islegen endigiden bılay urlıq islemesin. Kerisinshe, mu'ta'j adamlarg'a u'lestiretug'ın bir na'rsesi bolıwı ushın, ol o'z qolları menen hadal miynet etsin.
29 Awızların'ızdan hesh bir jaman so'z shıqpasın. Al ornı menen so'ylep, esitkenlerdin' ruwxın ko'teretug'ın paydalı so'zlerdi aytın'.
30 Qudaydın' Muxaddes Ruwxın qapa qılman'lar. Kutqarılatug'ın ku'nin'iz ushın usı Ruwx penen mo'rlengensizler.
31 Jek ko'riwshilik penen birlikte ha'r bir jaman niyet, ashıw, g'a'zep, baqırıs ha'm o'sek sizlerden uzaq bolsın.
32 Al bir-birin'izge miyirman ha'm jan ashır bolın'lar. Quday sizlerdi Masix arqalı keshirgendey, sizler de bir-birin'izdi keshirin'ler.

Efes 5
1 Solay etip, Qudaydın' su'yikli balaları bolg'an sizler Og'an eliklen'ler!
2 Masix bizlerdi su'yip, bizler ushın Qudayg'a unaytug'ın sadaqa ha'm qurbanlıq bolıp, O'zin Qudayg'a bag'ıshladı. Sol sıyaqlı, sizler de usınday su'yispenshilik penen jasan'lar.
3 Hesh qanday buzıqshılıq, haramılıq ha'm na'psiqawlıq aran'ızda tilge de alınbasın. Bul iseniwshilerge mina'sip emes.
4 Aran'ızda uyat ha'm pa'tiwasız ga'pler, turpayı ha'zil de bolmasın. Bul sizlerge mina'sip emes. Bunın' ornına, Qudayg'a shu'kirlik bildirin'ler.
5 Mınanı anıq bilip qoyın'lar: hesh bir buzıq, haram, na'psiqaw, yag'nıy butparaz adam Masixtın' ha'm Qudaydın' Patshalıg'ın miyras etip almaydı.
6 Hesh kim sizlerdi o'tirik so'zler menen aldamasın. Joqarıda aytılg'an isler sebepli, O'zine boysınbaytug'ınlarg'a Qudaydın' g'a'zebi keledi.
7 Sonlıqtan bundaylarg'a sherik bolman'lar.
8 Sizler bir waqıtları qaran'g'ılıq edin'iz, biraq endi bolsa, İyemiz arqalı nur boldın'lar. Sol sebepten nurg'a tiyisli adamlarg'a say jasan'lar.
9 O'ytkeni nurdag'ı o'mirdin' jemisi – ha'r tu'rli jaqsılıq, haqlıq ha'm haqıyqatlıqtan ibarat.
10 Qudayg'a nenin' unaytug'ının ayırıp bilin'ler.
11 Karan'g'ılıqtag'ı o'mirdin' jemissiz islerine qatnaspan'lar. Kerisinshe, olardı a'shkara etin'ler.
12 Karan'g'ılıqtag'ı adamlardın' jasırın qılg'an islerin aytıwdın' o'zi qattı uyat.
13 Biraq, qaran'g'ılıqqa nur shashılsa, ha'mme na'rse anıq ko'rinedi.
14 Sebebi Qudaydın' nurında ko'ringen ha'r bir adam – nur. Sol sebepten bılay delingen: «Oyan, ha'y uyqıda jatqan, O'liler ishinen tiril! Masix sag'an nur shashar».
15 Solay etip, qalay jasaw kerekligine dıqqat awdarıp, nadan adamlar sıyaqlı emes, al dana adamlar sıyaqlı jasan'lar.
16 Jaqsılıq islewge ha'r bir mu'mkinshilikten paydalanın'lar. O'ytkeni ha'zirgi ku'nler jawızlıqqa tolı.
17 Sol sebepten aqılsız bolmay, İyemizdin' qa'lewinin' ne ekenin tu'sinin'ler.
18 Araq-sharap iship, ma's bolman'lar, bul adamnın' buzılıwına alıp keledi. Al bunın' ornına, Muxaddes Ruwxqa tolın'lar.
19 Zabur jırlarındag'ı, alg'ıs-maqtaw qosıqlarındag'ı ha'm Muxaddes Ruwxtın' ilhamı menen jazılg'an qosıqlardag'ı so'zlerdi bir-birin'izge aytıp, İyemizdi qosıq-namalar menen ju'regin'izde alg'ıslan'lar.
20 Ba'rqulla ha'mme na'rse ushın, İyemiz İysa Masixtın' atı menen A'kemiz Qudayg'a shu'kirlik bildirin'ler.
21 Masixqa degen hu'rmetin'iz sebepli, bir-birin'izge boysının'lar.
22 Ha'y hayallar, İyemizge boysınatug'ının'ız sıyaqlı, ku'yewlerin'izge de boysının'lar!
23 Sebebi Masix iseniwshiler ja'ma'a'tinin' bası bolg'anı sıyaqlı, ku'yewi de hayalının' bası. Masix O'z denesinin', yag'nıy iseniwshiler ja'ma'a'tinin' Kutqarıwshısı.
24 İseniwshiler ja'ma'a'ti Masixqa boysınatug'ını sıyaqlı, hayallar da ha'mme iste ku'yewlerine boysınsın.
25 Ha'y ku'yewler, Masix iseniwshiler ja'ma'a'tin su'yip, onın' ushın O'zin qurban etkeni sıyaqlı, sizler de hayalların'ızdı su'yin'ler.
26 Masix iseniwshiler ja'ma'a'tin suw menen juwıp ha'm Qudaydın' so'zi menen tazalap, onı muxaddes qılıw ushın, O'zin qurban etti.
27 Bunı Ol u'stinde hesh bir daq, jıyrıq yamasa bug'an uqsag'an bir na'rsesi joq, muxaddes ha'm minsiz bolg'an saltanatlı ja'ma'a'tti O'zine alıw ushın isledi.
28 Sol sıyaqlı, ku'yewler de hayalların o'z denesin su'ygendey su'yiwi sha'rt. O'z hayalın su'ygen o'zin su'ygen boladı.
29 Hesh kim hesh qashan o'z denesin jek ko'rmegen. Kerisinshe, Masix iseniwshiler ja'ma'a'tine g'amxor bolg'anı sıyaqlı, adam o'z denesin azıqlandırıp, onı ku'tedi.
30 O'ytkeni bizler Masixtın' denesinin' mu'shelerimiz.
31 «Sonlıqtan er adam ata-anasın qaldırıp, o'z hayalına qosıladı ha'm ekewi bir dene boladı».
32 Bul sır ullı. Men bunı Masixqa ha'm iseniwshiler ja'ma'a'tine baylanıslı aytıp atırman.
33 Solay etip, ha'r birin'iz o'z hayalın o'zin su'ygendey su'ysin. Hayal da ku'yewin hu'rmet etsin.

Efes 6
1 Ha'y balalar, İyemizge tiyisli bolg'an sizler, ata-anan'ızg'a boysının'lar! Sebebi usılay islegenin'iz durıs boladı.
2 «Ata-anan'dı hu'rmetle», – bul wa'de menen birge berilgen baslı buyrıq.
3 Sol wa'de bolsa mınaday: «Sonda sen bereket tabasan' ha'm jerdegi o'mirin' uzaq boladı».
4 Ha'y a'keler, balaların'ızdın' ashıwın keltirmen'ler. Olardı İyemizdin' ta'lim-ta'rbiyası menen o'sirin'ler.
5 Ha'y qullar, du'nyadag'ı xojayınların'ızdın' so'zin Masixtın' so'zin tın'lag'anday, teren' hu'rmet, qorqıw ha'm pa'k ju'rek penen tın'lan'lar.
6 Bunı adamlarg'a jaqsı ko'ringisi keletug'ınlar sıyaqlı, ko'zabag'a islemen'ler. Qudaydın' qa'lewin Masixtın' qulları sıpatında shın ju'rekten orınlan'lar.
7 Adamlarg'a emes, al İyemizge xızmet etip atırg'anday, inta menen xızmet etin'ler.
8 O'ytkeni qul bolsın, azat adam bolsın, ha'r bir adamnın' islegen jaqsılıg'ının' İyemizden qaytatug'ının bilesizler.
9 Ha'y xojayınlar, sizler de qulların'ızg'a usınday qatnasta bolıp, olardı qorqıtıwdı toqtatın'lar. Sebebi aspanda olar menen sizlerdin' İyen'iz bar ekenin ha'm Onın' adamlardı ayırmaytug'ının bilesizler.
10 Juwmaqlap aytqanda, İyemiz benen qatnasta bolıp, Onın' qu'diretinin' ku'shi menen bekkemlenip barın'lar.
11 Shaytannın' hiylelerine qarsı tura alıw ushın, Qudaydın' barlıq sawıt-quralların tag'ının'lar.
12 O'ytkeni urısımız qan ha'm etten ibarat bolg'an adam balasına qarsı emes, al bul du'nyadag'ı ko'zge ko'rinbeytug'ın ha'kimlerge, biylewshilerge, bul qaran'g'ı zamannın' ku'shlerine ha'm aspandag'ı jawız ruwxlarg'a qarsı.
13 Sonlıqtan jaman ku'nde olarg'a qarsılıq ko'rsete alıwın'ız ushın ha'm tolıq jen'iske eriskenin'izden son', bekkem tura alıwın'ız ushın, Qudaydın' barlıq sawıt-quralların tag'ıp alın'lar.
14 Solay etip, ornın'ızda bekkem turın'lar. Belin'izdi haqıyqat belbewi menen buwıp, ko'kiregin'izge haqlıq sawıtın kiyin'ler.
15 Tınıshlıq Xosh Xabarın ja'riyalaw tayarlıg'ın ayaqların'ızg'a ayaq kiyim qılıp kiyin'ler.
16 Bulardın' ha'mmesine qosa shaytannın' barlıq otlı oqların o'shire alatug'ın isenim qalqanın qolların'ızg'a alın'lar.
17 Kutqarılıw duwlıg'asın ha'm Qudaydın' so'zi bolg'an Muxaddes Ruwxtın' qılıshın alın'lar.
18 Ha'r tu'rli tilek ha'm jalbarınıw menen, Muxaddes Ruwxtın' basqarıwında ha'mme waqıt duwa etin'ler. Usı maqset penen sergek bolıp, pu'tkil iseniwshiler ushın taban tirep soran'lar.
19 Men ushın da duwa etin'ler. Awzımdı ha'r ashqanımda mag'an kerekli so'z berilip, Xosh Xabardın' sırın batırlıq penen bildire alayın.
20 Ja'ne de, Xosh Xabar ushın elshi bolg'an men ha'zir tutqın bolsam da, Xosh Xabardı ılayıqlı ma'rtlik penen ja'riyalawım ushın da duwa etin'ler.
21 Awhalımnın' qalay ekenin ha'm ne islegenimdi sizler de biliwin'iz ushın, su'yikli tuwısqanımız ha'm İyemizdin' isenimli xızmetshisi Tixik sizlerge ha'mmesin bildiredi.
22 Mine, usı maqsette onı sizlerge jiberip atırman. Ol bizlerdin' awhalımızdı bildirip, kewillerin'izdi jigerlendiredi.
23 A'kemiz Quday ha'm İyemiz İysa Masix tuwısqanlarg'a tınıshlıq ha'm isenim menen birlikte su'yispenshilik bersin.
24 İyemiz İysa Masixtı o'shpes su'yispenshilik penen su'yiwshilerdin' ha'mmesine Qudaydın' miyrimi yar bolsın!

Filip 1
1 Masix İysanın' qulları bolg'an bizler, Pavel ha'm Timofeyden, Filip qalasındag'ı İysa Masixqa tiyisli bolg'an barlıq muxaddeslerge, a'sirese ja'ma'a't jetekshileri menen xızmetshilerine sa'lem!
2 A'kemiz Quday ha'm İyemiz İysa Masix sizlerge miyrim ha'm tınıshlıq bersin!
3 Sizlerdi ha'r sapar eske alg'anımda, Qudayg'a shu'kirlik bildirip atırman.
4 Men Qudayg'a duwa etkenimde, sizler ushın ha'r qashan quwanısh penen sorayman.
5 Sebebi sizler bastan baslap ha'zirgi waqıtqa deyin Xosh Xabardı ja'riyalawg'a u'les qosıp kelmektesizler.
6 Sizlerdin' aran'ızda jaqsı isti baslag'an Qudaydın' bunı Masix İysanın' ku'nine shekem tolıq tamamlaytug'ınına anıq isenemen.
7 Ha'mmen'iz tuwralı usınday pikirde bolıwım orınlı, o'ytkeni sizler ha'mme waqıt menin' ju'regimdesiz. Men tutqın bolsam da, Xosh Xabardı jaqlasam da ha'm onın' haqıyqatın turaqlılıq penen da'lillesem de, ha'mmen'iz menin' menen birlikte Qudaydın' miyrimin bo'lisip kelmektesiz.
8 Sizlerdin' ha'mmen'izdi Masix İysanın' su'yispenshiligi menen qalay sag'ıng'anıma Qudaydın' O'zi gu'wa.
9 Su'yispenshiligin'iz tolıq bilim ha'm teren' tu'simpazlıq penen o'sip arta beriwi ushın duwa etip atırman.
10 Solay etip, sizler Masixtın' keletug'ın ku'ninde pa'k ha'm minsiz bolıwın'ız ushın, en' joqarı iygiliktin' ne ekenin ayıra alasızlar.
11 Ja'ne de, Qudaydı ullılap, alg'ıs-maqtawlar aytıwın'ız ushın, İysa Masix arqalı haqıyqatlıq jemisine bay bolasızlar.
12 Tuwısqanlarım, mınanı biliwin'izdi qa'leymen: menin' basımnan keshirgenlerim Xosh Xabardın' ja'ne de ko'birek jayılıwına haqıyqattan da ja'rdem etti.
13 Menin' Masix ushın tutqın bolg'anım pu'tkil saray saqshılarına ha'm qalg'an ha'mme adamlarg'a ma'lim boldı.
14 Sonday-aq, menin' tutqınlıg'ım sebepli, ko'pshilik tuwısqanlarımızdın' İyemizge degen isenimi bekkemlenip, olar Qudaydın' so'zin qorqpastan aytıwg'a burıng'ıdan da ko'birek batırlıq ko'rsetpekte.
15 Durıs, geybirewler Masix haqqında ku'nshillik penen, jarıspaqqa ja'riyalasa, al bazılar jaqsı niyet penen ja'riyalamaqta.
16 Usı keyingiler menin' bul jerge Xosh Xabardın' qorg'awshısı etip qoyılg'anımdı bilip, bunı su'yispenshilik penen islep atır.
17 Al aldın'g'ıları menin' tutqınlıq awhalımdı ele de awırlastırmaqshı bolıp, Masix haqqında o'zlerinin' ataq-abırayları ushın napa'k niyet penen ja'riyalamaqta.
18 Biraq, solay bolsa ne bolıptı? Meyli, jaman niyet penen bolsın, meyli, haq niyet penen bolsın, Masix haqqında qanday jol menen ja'riyalansa da, men bug'an quwanaman. Awa, men quwana beremen de.
19 Sebebi sizlerdin' etken duwaların'ızdın' ha'm İysa Masixtın' Ruwxının' ja'rdemi menen, bul awhalımnan azat bolatug'ınımdı bilemen.
20 Kanday jag'day bolsa da, men Masixtan arlanbawdı qa'leymen. Tiri bolsam da, o'lsem de, ha'r qashan bolıp kelgenindey, ha'zir de Masixtı pu'tkil barlıg'ım menen ullılaw ushın tolıq batırlıq ko'rsetiwden bekkem u'mit etemen.
21 O'ytkeni menin' ushın o'mirimnin' ma'nisi – bul Masix, al o'lim utıs demek.
22 Biraq, eger bul du'nyada o'mir su'riwim arqalı o'nimli miynet etsem, onda neni tan'lawdı bilmeymen.
23 Meni eki ta'rep te o'zine tartadı. Bul du'nyadan ketip, Masix penen birge bolıwdı qa'leymen. Sebebi bul anag'urlım jaqsıraq.
24 Biraq, bul du'nyada qalıwım sizler ushın kereklirek.
25 Bug'an ko'zim jetkenlikten, qalatug'ınımdı bilemen. İsenimde o'sip quwanıwın'ız ushın, ha'mmen'iz benen birge bolaman.
26 Solay etip, ja'ne janın'ızg'a kelgenimde, Masix İysa aldında menin' menen ele de ko'birek maqtana alasızlar.
27 Tek jasap atırg'an o'mirin'iz Masixtın' Xosh Xabarına ılayıqlı bolsın. Sonda kelip sizlerdi ko'rsem de, alısta bolıp hal-jag'dayın'ızdı esitsem de, sizlerdin' bir ruwxta bekkem turg'anın'ızdı, Xosh Xabarg'a degen isenim ushın bir jan, bir ta'n bolıp gu'resip atırg'anın'ızdı bileyin.
28 Ja'ne de, o'zlerin'izge qarsı shıqqanlardan hesh qorqpaytug'ının'ızdı da esiteyin. Sizlerdin' bunday batırlıg'ın'ız olardın' nabıt bolatug'ınının', al sizlerdin' qutqarılatug'ının'ızdın' belgisi ha'm Qudaydın' isi.
29 O'ytkeni Quday Masix ushın, sizlerge Og'an tek iseniwdi emes, al Ol ushın azap shegiwdi de ayrıqsha huqıq etip bergen.
30 Usı azaptı basımnan keshirgenimdi sizler ko'rdin'ler ha'm ha'zir de azap shegip atırg'anımdı esitip atırsızlar. Menin' bul gu'resime sizler de sheriksizler.

Filip 2
1 Eger sizlerde Masixtan kelgen jiger, su'yispenshilikten payda bolg'an jubanısh, Muxaddes Ruwx penen qarım-qatnas, miyrimlilik ha'm rehimlilik bar bolsa,
2 onda bir pikir ha'm su'yispenshilik penen, bir ruwx ha'm maqset penen birlesip, menin' quwanıshımdı tolı qılın'.
3 Hesh bir na'rseni o'z ataq-abırayın'ızdı asırıw ushın yamasa maqtanshaqlıq penen islemen'ler. Al ha'r birin'iz kishipeyillik penen, basqalardı o'zin'izden u'stin dep esaplan'lar.
4 Tek o'zin'izdin' g'ana emes, al basqalardın' da paydasın go'zlen'ler.
5 Masix İysada bolg'an mına kishipeyillikke sizler de iye bolın'lar:
6 Masix qudaylıq ta'biyatqa iye bola tura, Qudayg'a ten' ataqtı alıwg'a umtılıwdı O'zine mina'sip ko'rmedi.
7 Al O'z ullılıg'ınan waz keship, qul kelbetin qabılladı. Ol adam bolıp tuwılıp, adam ko'rinisinde keldi.
8 Ol O'zin pa's tuttı ha'm o'limge, ha'tte, atanaq ag'ashtag'ı o'limge barıp, Qudayg'a boysındı.
9 Sonlıqtan da, Quday Onı en' biyik ma'rtebege eristirdi ha'm Og'an barlıq atlardan joqarı turatug'ın attı berdi.
10 Solay etip, İysanın' atı atalg'anda aspandag'ılardın', jerdegilerdin' ha'm jerdin' astındag'ılardın' barlıg'ı dize bu'gip,
11 Quday A'kenin' ullılanıwı ushın, ha'mme İysa Masixtı İyemiz dep ashıq moyınlaydı.
12 Solay etip, su'yikli tuwısqanlarım, men janın'ızda bolg'anımda, sizler ba'rqulla Qudayg'a boysınatug'ın edin'ler. Al ha'zir janın'ızda joq waqtımda da burıng'ıdan ko'birek boysınıp, qorqınısh ha'm saqlıq penen, qutqarılıwın'ızg'a say is-ha'reketlerdi a'melge asıra berin'ler.
13 Sebebi O'zine unag'an islerdi qa'lewin'iz ha'm islewin'iz ushın, Qudaydın' O'zi sizlerge tu'rtki saladı.
14 Ha'r bir na'rseni ton'qıldamay ha'm tartıspay islen'ler!
15 -
16 Sonda sizler adasqan ha'm buzılg'an a'wlad arasında Qudaydın' kemshiliksiz, taza ha'm minsiz balaları bolasızlar. Qudaydın' o'mir beretug'ın so'zlerin basqalarg'a jetkizip, du'nyadag'ı juldızlar sıyaqlı jarqıraysızlar. Solay etip, menin' jan-ta'nim menen qılg'an miynetim bosqa ketpey, Masixtın' qayta keletug'ın ku'ninde maqtana alaman.
17 Sizlerdin' isenim boyınsha bergen qurbanlıg'ın'ızdı ha'm etken xızmetin'izdi tolıqtırıw ushın, qanım qurbanlıq sharabı sıyaqlı to'giletug'ın bolsa da, men quwanaman ha'm ha'mmen'izdin' quwanıshın'ızdı bo'lisemen.
18 Sol sıyaqlı, sizler de quwanın'lar ha'm menin' quwanıshımdı bo'lisin'ler.
19 Hal-jag'dayın'ızdı bilip, menin' de kewlim jay tabıw ushın, İyemiz İysa qa'lese, Timofeydi jaqın arada sizlerge jiberiwden u'mit etemen.
20 O'ytkeni ol sıyaqlı, shın ju'rekten sizlerdin' g'amın'ızdı oylaytug'ın menin' basqa adamım joq.
21 Ha'mme Masix İysanın' emes, al o'z ma'pin oylaydı.
22 Biraq Timofeydin' isenimli adam ekeni sizlerge ma'lim. Sebebi ol a'kesinin' janında xızmet etken ul sıyaqlı, Xosh Xabardın' ja'riyalanıwı ushın menin' qasımda xızmet etti.
23 Jag'dayımnın' qanday bolatug'ını belgili bolıwdan, onı da'rriw jiberiwden u'mit etemen.
24 İyemizge isenimim ka'mil, menin' o'zim de jaqın arada barıp qalaman.
25 Biraq, mu'ta'j bolg'anımda mag'an ja'rdem etiw ushın sizlerdin' jibergen elshin'iz, tuwısqanım, sherigim ha'm Xosh Xabar ushın sawashtag'ı joldasım Epafroditti sizlerge qaytarıp jiberiwdi maqul ko'rdim.
26 O'ytkeni ol ha'mmen'izdi sag'ınıp atır ha'm onın' awırıp qalg'anı haqqında xabar tapqanın'ız sebepli, qattı uwayımladı.
27 Ol haqıyqattan da, o'lim to'seginde jattı. Degen menen, Quday og'an, tek og'an emes, al qayg'ı u'stine qayg'ı shekpewim ushın mag'an da rehimlilik etti.
28 Sonlıqtan onı ja'ne ko'rip quwanıwın'ız ushın ha'm menin' qayg'ılarım da jen'illesiwi ushın, onı qattı asıg'ıslıq penen janın'ızg'a jiberip atırman.
29 Onı İyemizdin' atınan u'lken quwanısh penen qarsı alın'lar ha'm usınday adamlardı hu'rmet etin'ler.
30 Sebebi sizlerdin' mag'an ete almag'an xızmetin'izdi etiw ushın, ol o'z janın qa'wip astına qoyıp, Masixtın' isi ushın bir o'limnen qaldı.

Filip 3
1 Tuwısqanlarım, juwmaqlap aytqanda, İyemiz benen qatnasta bolıp quwanın'lar. Sizlerge birdey na'rselerdi qaytalap jazıw meni zeriktirmeydi, ja'ne de bul sizler ushın zıyansız.
2 İyttey bolg'an jalg'an mug'allimlerden, jamanlıq islewshilerden, qutqarılıw ushın su'nnet etiliw tiyis, dewshilerden saq bolın'lar!
3 O'ytkeni bizler – ruwxıy su'nnet etilgen Qudaydın' xalqımız. Bizler Qudayg'a Onın' Ruwxı arqalı sıyınamız, Masix İysa menen maqtanıp, o'z shıg'ısımızg'a ha'm erisken na'rselerimizge su'yenbeymiz.
4 Negizinde men olarg'a su'yene alar edim. Eger basqa birew o'z shıg'ısıma ha'm erisken na'rselerime su'yeniwge da'lilim bar dep oylasa, meniki onıkinen de ko'birek:
5 men segiz ku'nlik waqtımda su'nnet etildim. İzrail xalqınan, Benamin urıwınan bolg'an nag'ız yahudiymen. Diniy nızam boyınsha pariseymen.
6 Diniy inta boyınsha iseniwshiler ja'ma'a'tin quwdalag'an ha'm diniy nızam talap etken haqlıq boyınsha kemshiliksiz adam edim.
7 Biraq, bir waqıtları a'hmiyetli dep bilgen bul na'rselerimdi endi Masix ushın paydasız dep esaplayman.
8 -
9 Awa, men ha'mme na'rseni İyem Masix İysanı biliwdin' artıqmashılıg'ı aldında paydasız dep sanayman. Ja'ne de, men Masix ushın ha'mme na'rseden bas tarttım ha'm Og'an erisip, Onın' menen birge bolıw ushın, ha'mmesin sıpırındı dep esaplayman. Endi Muxaddes Nızamdı orınlawım arqalı alatug'ın o'z haqlıg'ıma emes, al Masixqa degen isenim arqalı beriletug'ın, yag'nıy Qudaydın' isenimimizge qaray beretug'ın haqlıg'ına iyemen.
10 Ka'ne endi, Masixtın' O'zin ha'm Onın' qayta tiriliwinin' ku'shin bilip alsam. Onın' azaplarına qatnasıp, o'limine de sherik bolsam.
11 Solay etip, tu'binde o'limnen qayta tiriliwge erissem.
12 Men bularg'a a'lle qashan eriskenim yamasa jetiskenim ushın aytıp atırg'an joqpan. Al, Masix meni qanday maqset ushın tan'lap alg'an bolsa, men sol maqsetke jetiwge tırısıp atırman.
13 Tuwısqanlar, men o'zimdi usı maqsetke jettim dep esaplamayman. Tek g'ana izde qalg'anlardı esten shıg'arıp, aldındag'ılarg'a umtılıp atırman.
14 Qudaydın' sıyına, Onın' Masix İysa arqalı shaqırg'an aspandag'ı o'mirine erisiw ushın, men belgilengen maqsetke jetiwge tırısıp atırman.
15 Solay etip, aramızdag'ı isenimi jetisken adamlardın' ha'mmesi usı oy-pikirge iye bolsın. Eger sizler basqasha oylaytug'ın bolsan'ız, Quday sizlerge bunı da ashıp beredi.
16 Tek erisken haqıyqatımız boyınsha o'mir su'reyik.
17 Tuwısqanlarım, ha'mmen'iz birlikte mennen o'rnek alın'lar. Bizlerdin' sizlerge ko'rsetken o'rnegimiz boyınsha jasap atırg'anlarg'a dıqqat awdarıp, olardan u'lgi alın'lar.
18 Sizlerge ko'p ma'rte aytqanımday, ha'zir de ko'z jaslarımdı to'gip ta'kirarlap atırman: ko'p adamlar Masixtın' atanaq ag'ashtag'ı qurbanlıg'ın qabıl etpey, Onın' dushpanı bolıp jasamaqta.
19 Bundaylardın' ta'g'dirine nabıt bolıw jazılg'an bolıp, olardın' qudayı – o'z qulqını. Olar uyatsız qılıqları menen maqtanıp, tek bul du'nyanın' qızıg'ın g'ana oylaydı.
20 Biraq, bizin' watanımız aspanda. Bizler sol jerden Kutqarıwshımız bolg'an İyemiz İysa Masixtın' keliwin ku'tpektemiz.
21 Ha'mme na'rseni boysındıra alatug'ın qu'direti menen, Ol bizlerdin' ha'lsiz ha'm o'tkinshi denemizdi o'zgertip, O'zinin' ullı denesine uqsatadı.

Filip 4
1 Sonlıqtan ha'y ju'rekten sag'ınıp ju'rgen su'yikli tuwısqanlarım, quwanıshım ha'm basımnın' tajı, İyemiz benen qatnasın'ız bekkem bolsın, qa'dirdanlarım!
2 Evodiyag'a o'tinish etemen, Sintixiyag'a da o'tinish etemen, İyemiz benen qatnasta bolg'an sizler, awızbirshilikli bolın'lar!
3 Awa, sadıq Sizigus sag'an da jalbarınaman, bul hayallarg'a ja'rdem ber. Sebebi olar menin' menen, Kliment penen ha'm basqa xızmetshiler menen birge Xosh Xabardı ja'riyalaw ushın awır miynet etti. Olardın' ha'mmesinin' atları O'mir kitabında jazılg'an.
4 İyemiz benen qatnasta bolıp, ba'rqulla quwanın'lar. Ta'kirarlap aytaman: quwanın'lar.
5 Sizlerdin' adamgershiligin'iz ha'mme adamlarg'a ma'lim bolsın. İyemizdin' keletug'ın waqtı jaqın.
6 Hesh na'rseden ta'shiwish shekpen'ler. Al ha'mme na'rse ushın Qudayg'a duwa etip ha'm jalbarınıp, ha'r bir tilegin'izdi Og'an shu'kirlik penen bildirin'ler.
7 Sonda ha'r qanday aqıl-oydan zıyat bolg'an Qudaydın' tınıshlıg'ı Masix İysa arqalı kewillerin'izdi ha'm oy-pikirlerin'izdi qorg'aydı.
8 Tuwısqanlarım, juwmaqlap aytqanda, tek nelerdin' haqıyqıy, nelerdin' hu'rmetli, nelerdin' haq, nelerdin' pa'k, nelerdin' unamlı, nelerdin' maqtawg'a turarlı, ja'ne de, nenin' jaqsı ha'm nenin' alg'ısqa ılayıqlı ekenin teren' oylan'lar.
9 Mennen nelerdi u'yrenip, qabıl etip, esitip ha'm ko'rgen bolsan'ız, solardı islen'ler. Sonda tınıshlıq beriwshi Qudaydın' O'zi sizler menen birge boladı.
10 Mag'an endi ja'ne g'amxorlıq ko'rsetip atırg'anın'ız ushın, men İyemizge alg'ıs aytıp, qattı quwanaman. A'lbette, sizler burın da mag'an g'amxorlıq qılıwdı oylaytug'ın edin'iz, biraq bug'an mu'mkinshilik joq edi.
11 Men bul so'zlerdi menin' bir mu'ta'jligim bolg'anlıqtan aytıp atırg'an joqpan. O'ytkeni men ha'r qanday jag'dayda da barıma qanaat etiwge u'yrengenmen.
12 Joqshılıqta da, molshılıqta da jasawdın' ne ekenin bilemen. Ha'r qanday awhalda da: toqshılıqta ha'm ashlıqta, molshılıqta ha'm mu'ta'jlikte jasawdın' sırın u'yrendim.
13 Mag'an ku'sh-quwat beretug'ın İysa Masix penen birge ha'mme na'rseni isley alaman.
14 Degen menen, sizler menin' qıyınshılıqlarımdı bo'lisip, jaqsı isledin'ler.
15 Ha'y filipliler, sizlerge birinshi ret Xosh Xabardı ja'riyalap, Makedoniyadan shıqqan waqtımda basqa ja'ma'a'tler emes, al tek sizler g'ana menin' menen alıs-beris qılg'anın'ızdı o'zlerin'iz de bilesizler.
16 Men Salonikada bolg'an waqtımda da sizler bir neshe ma'rtebe mag'an mu'ta'j na'rselerimdi jetkizdin'ler.
17 Men bunı sizlerden bir zat almaqshı bolıp emes, al sizlerdin' esabın'ızda ruwxıy jemis ko'beysin dep aytıp atırman.
18 Mende ha'mme na'rse bar, ha'tte, artıp ta atır. Epafrodit arqalı jibergen na'rselerin'izdi alg'anlıg'ım sebepli, hesh mu'ta'jligim qalmadı. Bul na'rseler – xosh iyisli tu'tetki ha'm Quday unatıp qabıl etetug'ın qurbanlıq.
19 Menin' Qudayım sizlerdin' ha'r bir mu'ta'jligin'izdi Masix İysa arqalı O'zinin' saltanatlı baylıg'ı menen qandıradı.
20 A'kemiz Qudayg'a ma'n'gige dan'q bolsın! Awmiyin.
21 Masix İysag'a tiyisli bolg'an barlıq iseniwshilerge sa'lem aytın'lar. Janımdag'ı tuwısqanlar sizlerge sa'lem aytıp atır.
22 Barlıq iseniwshiler, a'sirese Rim patshası-Kaysardın' sarayındag'ılar sizlerge sa'lem aytıp atır.
23 İyemiz İysa Masixtın' miyrimi ruwxın'ızg'a yar bolsın!

Kolosa 1
1 Qudaydın' qa'lewi menen Masix İysanın' elshisi bolg'an men, Pavelden ha'm tuwısqanımız Timofeyden,
2 Kolosa qalasındag'ı iseniwshilerge, yag'nıy Masixqa sadıq bolg'an tuwısqanlarımızg'a sa'lem! A'kemiz Quday sizlerge miyrim ha'm tınıshlıq bersin!
3 Sizler ushın duwa etkenimizde, İyemiz İysa Masixtın' A'kesi – Qudayg'a ba'rqulla shu'kirlik bildiremiz.
4 Sebebi sizlerdin' Masix İysag'a degen isenimin'iz ha'm pu'tkil iseniwshilerge degen su'yispenshiligin'iz haqqında esittik.
5 Sizlerdin' bul isenimin'iz ha'm su'yispenshiligin'iz aspanda sizler ushın saqlawlı turg'an u'mitke negizlengen. Sizler usı u'mit haqqında haqıyqat so'zleri, yag'nıy Xosh Xabar arqalı esitkensizler.
6 Bul Xosh Xabar sizlerge de jetip keldi. Ol pu'tkil du'nya boylap adamlardı jaqsılıqqa jetelep, tarqalmaqta. Sol sıyaqlı, sizler Qudaydın' miyrimi haqqında esitip, Onın' haqıyqatın bilip alg'an ku'nin'izden baslap, Xosh Xabar sizlerdi de jaqsılıqqa jetelep, tarqalmaqta.
7 Sizler Xosh Xabar haqqında bizler menen birge xızmet etetug'ın su'yikli Epafrastan ta'lim aldın'lar. Usı Epafras – sizler ushın miynet etip atırg'an Masixtın' sadıq xızmetshisi.
8 Sizlerdin' Muxaddes Ruwxtan alg'an su'yispenshiligin'iz haqqında da bizlerge ol bildirdi.
9 Sol sebepten usılar haqqında esitken ku'nimizden baslap, bizler de sizler ushın u'zliksiz duwa etip, Qudaydın' qa'lewin pu'tkil ruwxıy danalıq ha'm tu'sinik penen tolıq biliwin'iz ushın sorap atırmız.
10 Bizler ja'ne sizlerdin' İyemizge ılayıqlı bolıp jasawın'ız, Onı ha'r ta'repleme ırza qılıp, ha'r bir jaqsı iste jemis beriwin'iz ha'm Qudaydı biliwde o'sip barıwın'ız ushın da duwa etip atırmız.
11 -
12 Onın' ullılıg'ının' qu'diretinen tolıq ku'sh-quwat alıp, ha'mme na'rsege sabırlılıq penen shıday alıwın'ız ushın ha'm Quday A'kemizge quwanısh penen shu'kirlik ete alıwın'ız ushın da bizler duwa etip atırmız. Quday A'kemiz bizlerdi nurdag'ı muxaddeslerdin' miyrasına sherik bolıwg'a miyasar qıldı.
13 Quday bizlerdi qaran'g'ılıqtın' hu'kimdarlıg'ınan qutqarıp, su'yikli Ulının' Patshalıg'ına ko'shirdi.
14 Bizler Qudaydın' Ulının' qanı arqalı qutqarıldıq, yag'nıy gu'nalarımızg'a keshirim aldıq.
15 Qudaydın' Ulı bolg'an Masix ko'zge ko'rinbeytug'ın Qudaydın' qanday ekenin ko'rsetedi ha'm Ol jaratılg'an ha'mme na'rseden burın bar bolg'an.
16 O'ytkeni aspandag'ı ha'm jerdegi ko'zge ko'rinetug'ın ha'm ko'zge ko'rinbeytug'ın na'rselerdin' ha'mmesi Masix ta'repinen jaratılg'an: taxtlar, hu'kimdarlıqlar, ha'kimshilik ha'm biylikler, ha'mme na'rse Ol arqalı ha'm Ol ushın jaratıldı.
17 Masix ha'mme na'rseden burın bar bolg'an ha'm ha'mme na'rse Ol sebepli bar bolıp turıptı.
18 Masix – iseniwshiler ja'ma'a'tinin', yag'nıy O'z denesinin' bası ha'm ja'ma'a'ttin' tiykarı. Ol ha'mme na'rseden joqarı bolıw ushın, o'liler ishinen birinshi bolıp tirildi.
19 Sebebi Quday O'zinin' pu'tkil tolılıg'ının' Onda bolıwın maqul ko'rdi.
20 Masixtın' atanaq ag'ashtag'ı qanı arqalı tınıshlıq ornatıp, Quday Ol arqalı jer ha'm aspandag'ılardın' barlıg'ın O'zi menen jarastırıwdı qa'ledi.
21 Sizler bir waqıtları jaman is-ha'reketlerin'iz sebepli, kewillerin'iz benen Qudayg'a jat ha'm dushpan edin'ler.
22 Endi bolsa, Quday sizlerdi O'zinin' aldında muxaddes, kemshiliksiz ha'm ayıpsız qılıp qoyıw ushın, Masixtın' denesinin' o'limi arqalı sizlerdi O'zi menen jarastırdı.
23 Tek g'ana isenimde ba'rqulla turaqlı ha'm bekkem bolıp, o'zlerin'iz esitken Xosh Xabardın' u'mitinen taymasan'ız bolg'anı. Men, Pavel, aspan astındag'ı pu'tkil adamzatqa ja'riyalang'an usı Xosh Xabardın' xızmetshisi boldım.
24 Ha'zir men sizler ushın azap shegip atırg'anıma quwanıshlıman. O'ytkeni Masixtın' ko'rgen qıyınshılıqlarının' jetpegen mo'lsherin Onın' denesi bolg'an iseniwshiler ja'ma'a'ti ushın men o'z denem menen azap shegip toltırıp atırman.
25 Qudaydın' mag'an bergen tapsırması boyınsha Onın' so'zin sizlerge tolıq jetkiziw ushın, men iseniwshiler ja'ma'a'tinin' xızmetshisi boldım.
26 Qudaydın' Xosh Xabarı o'tken a'sirler menen a'wladlarda jasırın tutıldı. Biraq endi usı sır Onın' muxaddeslerine ayan boldı.
27 Bul sırdın' basqa milletler ushın da qanshelli ullı ha'm bay ekenin Quday O'z muxaddeslerine bildiriwdi uyg'ardı. Usı sır – ullılıqqa erisiwge u'mit beretug'ın ishin'izde jasawshı Masix.
28 Bizler usı Masix haqqında ha'mmege ja'riyalap atırmız. Masix penen qatnasta bolg'an ha'r bir adamdı Qudayg'a jetilisken qılıp usınıw ushın, bizler ha'r bir adamdı eskertip, tolıq danalıq penen ta'lim bermektemiz.
29 Masixtın' qu'direti menen mende ha'reket etiwshi ku'sh boyınsha, men de bul maqset ushın bar ku'shimdi salıp miynet etpektemen.

Kolosa 2
1 Men sizler ushın, sonday-aq, Laodikiyadag'ılar ha'm meni ju'zbe-ju'z ko'rmegenlerdin' ha'mmesi ushın qanshelli g'ayrat salıp atırg'anımdı biliwin'izdi qa'leymen.
2 Menin' usı g'ayrat salıwımnın' maqseti – sizlerdin' kewillerin'iz jubanısh tawıp, su'yispenshilik penen birlesiwin'izden ibarat. Solay etip, sizler minsiz tu'sinikten payda bolatug'ın ka'mil isenim menen, Qudaydın' sırı bolg'an Masixtı bilip alasızlar.
3 Masixta aqıl-danalıqtın' pu'tkil g'a'ziynesi jasırılg'an.
4 Bunı men hesh kimnin' sizlerdi maylı til menen aldap ketpewi ushın aytıp atırman.
5 Sebebi menin' o'zim aran'ızda joq bolsam da, ruwxım sizler menen birge bolıp, aran'ızdag'ı ta'rtipti ha'm Masixqa degen isenimin'izdin' bekkemligin ko'rip, quwanıp atırman.
6 Sonlıqtan Masix İysanı İyemiz dep qabıl etken bolsan'ız, Onın' menen tıg'ız qatnasta bolıp jasan'lar.
7 Onda tamır jayıp ha'm tiklenip, o'zlerin'iz u'yrengendey, isenimde bekkemlenip barın'lar ha'm Qudayg'a sansız shu'kirlik bildirin'ler.
8 Saq bolın'lar! Masixqa emes, al adamlardın' u'rp-a'detlerine ha'm bul du'nyadag'ı ma'nissiz qag'ıydalarg'a tiykarlang'an filosofiya, bos ha'm o'tirik so'zler menen hesh kim sizlerdi olja etpesin.
9 O'ytkeni qudaylıq ta'biyattın' pu'tkil tolılıg'ı Masixtın' denesinde jasaydı.
10 Sizler de ha'r qanday ha'kimshilik ha'm biyliktin' bası Masix penen qatnasta bolıp, usı tolılıqqa eristin'iz.
11 Sizler Masix penen qatnasta bolıp, su'nnet etildin'iz. Bul su'nnet adamnın' qolı menen qılınatug'ın su'nnet emes, al Masix ta'repinen islengen su'nnet bolıp, usı arqalı gu'nakar ta'biyatın'ız kesip taslanadı.
12 Suwg'a shomıldırılg'anın'ızda Masix penen birge ko'mildin'ler ha'm Onı o'limnen tiriltken Qudaydın' ku'shine isenip, sol waqıtta Onın' menen birge tirildin'ler.
13 Sizler gu'naların'ız ha'm gu'nakar ta'biyatın'ızdın' su'nnetsizligi sebepli o'li edin'ler, biraq Quday sizlerdi Masix penen birge tiriltti. Ol barlıq gu'nalarımızdı keshirdi.
14 Muxaddes Nızam talapları boyınsha bizlerge qarsı ayıp tag'ıp, hu'kim belgileytug'ın hu'jetti Quday o'shirdi ha'm onı atanaq ag'ashqa shegelep, joq qıldı.
15 Ol ruwxıy ha'kimler menen biylewshilerdi quralsızlandırdı. Olardı Masixtın' atanaq ag'ashtag'ı o'limi arqalı jen'ip, ko'pshiliktin' ko'z aldında masqara etti.
16 Solay etip, jeytug'ın ha'm ishetug'ın na'rselerge, bayramg'a, jan'a ayg'a yamasa dem alıs ku'nine baylanıslı hesh kim sizlerdi hu'kim etpesin.
17 Bular tek keliwi tiyis na'rsenin' ko'len'kesi, al haqıyqatlıq bolsa Masixta.
18 Jalg'an kishipeyillikten ha'm perishtelerge sıyınıwdan la'zzet alatug'ın hesh kim sizlerdi sıyın'ızdan ayırmasın. Olar tek o'zleri ko'rgen ayanlarg'a g'ana berilip, o'z gu'nakar ta'biyatının' aqılı menen sebepsiz ko'kirek ko'teredi.
19 Bundaylar iseniwshiler ja'ma'a'tinin' bası bolg'an Masix penen baylanıstı u'zgen. A'ne usı bastan pu'tkil dene buwın ha'm sin'irdin' ja'rdemi menen ku'sh alıp ha'm birlesip, Qudaydın' qa'legen jolı menen o'sip baradı.
20 -
21 Eger sizler Masix penen birge bul du'nyanın' ma'nissiz qag'ıydaları ushın o'lgen bolsan'lar, onda nege bul du'nyag'a tiyisli adamlar sıyaqlı: «Uslama», «Jeme» ha'm «Kol tiygizbe» degen qag'ıydalarg'a qulaq asasız?
22 Bunday qag'ıydalardın' ha'mmesi qollanıw arqalı joq bolatug'ın na'rselerge baylanıslı bolıp, adamlardın' buyrıq ha'm ta'liymatlarına tiykarlang'an.
23 Awa, bul qag'ıydalar jalg'an dindarlıq, jalg'an kishipeyillik ha'm deneni qıynaw boyınsha aqıllıday bolıp ko'rinedi. Biraq gu'nakar ta'biyattın' qa'lewlerin ju'wenlewde olardın' hesh qanday paydası joq.

Kolosa 3
1 Solay etip, Masix penen birge tirilgen bolsan'ız, onda aspandag'ı na'rselerdi izlen'ler. Masix sol jerde, Qudaydın' on' jag'ında otırıptı.
2 Jerdegi emes, al aspandag'ı na'rselerdi oylan'lar.
3 Sebebi sizler du'nya ushın o'lgensizler ha'm jan'a o'mirin'iz Masix penen birge Qudayda jasırılg'an.
4 O'mirin'iz bolg'an Masix kelgende, sizler de Onın' menen birlikte saltanat penen ko'rinesiz.
5 Sonlıqtan o'zlerin'izdegi jerge tiyisli bolg'an jaman a'detlerdi: buzıqshılıq, haramılıq, na'psiqumarlıq, jaman qa'lewler ha'm na'psiqawlıq bolg'an butqa tabınıwshılıqtı joq qılın'lar.
6 Bular sebepli, so'zge qulaq aspaytug'ınlarg'a Qudaydın' g'a'zebi keledi.
7 Burın sizler de usınday adamlardın' arasında jasag'anın'ızda, sonday is-ha'reketlerdi isledin'ler.
8 Biraq endi ha'mmesin: ashıw, g'a'zep ha'm jek ko'riwshilikti qoyın'lar. Awzın'ızdan hesh qanday o'sek ha'm so'gis so'z shıqpasın.
9 Bir-birin'izge o'tirik so'ylemen'ler. O'ytkeni sizler eski ta'biyatın'ızdı onın' jaman isleri menen taslap,
10 jan'a ta'biyatqa iye boldın'lar. Bul jan'a ta'biyatqa iye adam Qudaydı tolıq biliw ushın, o'z Jaratıwshısına uqsap baradı.
11 Solay etip, jan'a ta'biyatqa iye adamlar arasında grek ha'm yahudiy, su'nnetli ha'm su'nnetsiz, varvar ha'm skif, qul ha'm azat adam bolıp bo'liniw joq. Al en' a'hmiyetlisi, ha'mme iseniwshilerde jasaytug'ın tek Masix g'ana bar.
12 Qudaydın' tan'lap alg'an muxaddes ha'm su'yikli adamları sıpatında rehimlilik, jaqsılıq, kishipeyillik, mu'la'yimlilik ha'm sabırlılıq penen jasan'lar.
13 Bir-birin'izge shıdamlı ha'm keshirimli bolın'lar. Eger kim de kim birewden o'kpeli bolsa, İyemizdin' sizlerdi keshirgeni sıyaqlı, sizler de bir-birin'izdi keshirin'ler.
14 Bulardın' ha'mmesine qosımsha su'yispenshilik penen jasan'lar. Ol minsiz birlikke eristiredi.
15 Ju'reklerin'izde Masixtın' tınıshlıg'ı hu'kimdarlıq etsin. Sizler bir denenin' mu'sheleri bolıp, usı tınıshlıqqa shaqırıldın'ız. Ja'ne de, shu'kirlik bildirin'ler.
16 Masixtın' so'zi pu'tkil baylıg'ı menen ishin'izde jasasın. Bir-birin'izge tolıq danalıq penen ta'lim berip, aqıl-na'siyat etin'ler. Qudayg'a shu'kirlik bildirip, Og'an Zabur jırların, alg'ıs-maqtaw qosıqların ha'm Muxaddes Ruwxtın' ilhamı menen jazılg'an qosıqlardı shın ju'rekten aytın'lar.
17 So'zin'iz yamasa isin'iz benen qılg'an ha'r bir na'rseni İyemiz İysanın' atı ushın, Ol arqalı A'kemiz Qudayg'a shu'kirlik etip islen'ler.
18 Ha'y hayallar, ku'yewlerin'izge boysının'lar. Bul İyemizge tiyisli bolg'an hayallarg'a mina'sip.
19 Ha'y ku'yewler, hayalların'ızdı su'yin'ler. Olarg'a qopal qatnasta bolman'lar.
20 Ha'y balalar, ha'mme na'rsede ata-anaların'ızdın' so'zin tın'lan'lar. Sebebi bul İyemizge unaydı.
21 Ha'y a'keler, ruwxı tu'spewi ushın, balaların'ızdın' ashıwın keltirmen'ler.
22 Ha'y qullar, du'nyadag'ı xojayınların'ızg'a ha'mme na'rsede boysının'lar. Bunı tek olarg'a jag'ınıw ushın ko'zabag'a emes, al İyemizden qorqıp, shın ju'rekten islen'ler.
23 -
24 İyemizden sıylıq retinde miyras alatug'ının'ızdı bilip, ne islesen'iz de adamlar ushın emes, al İyemiz ushın islep atırg'anday bolıp, shın ju'rekten islen'ler. O'ytkeni sizler İyemiz Masixqa xızmet etip atırsızlar.
25 Nahaq is islegen adamg'a nahaqlıg'ına ılayıq qaytarıladı. Quday hesh kimdi ayırmaydı.

Kolosa 4
1 Ha'y xojayınlar, aspanda sizlerdin' de İyen'iz bar ekenin bilip, qulların'ızg'a a'dillik ha'm ten'lik penen qatnas jasan'lar.
2 Ba'rqulla duwa etin'ler. Duwa etkenin'izde shu'kirlik bildirip, sergek bolın'lar.
3 Bizler ushın da duwa etin'ler: Masixtın' sırı haqqında O'z so'zin ja'riyalay alıwımız ushın, Quday bizlerge jol ashsın. Men usı sır ushın tutqındaman.
4 Bul sırdı tiyisli tu'rde, tu'sinikli etip ayta alıwım ushın da duwa etin'ler.
5 Waqıttan jaqsı paydalanıp, ja'ma'a'ttin' sırtındag'ı adamlarg'a aqıllılıq penen qatnas jasan'lar.
6 So'zin'iz ha'mme waqıtta jag'ımlı ha'm duzlı bolsın. Sonda sizler ha'r bir adamg'a qalay juwap beriw kerekligin bilip alasızlar.
7 İyemizge menin' menen birge xızmet etetug'ın isenimli xızmetshi bolg'an su'yikli tuwısqanımız Tixik men tuwralı ha'mme xabardı sizlerge bildiredi.
8 Mine, men usı maqset penen onı sizlerge jiberip atırman. Ol hal-jag'dayımızdı bildirip, sizlerdin' kewillerin'izge jubanısh beredi.
9 Tixik penen birge jerlesin'iz, isenimli ha'm su'yikli tuwısqanımız bolg'an Onisimdi de jiberip atırman. Olar sizlerge bul jerde bolıp atırg'an barlıq waqıyalar haqqında aytıp beredi.
10 Menin' menen birge qamaqta otırg'an joldasım Aristarx ha'm Barnabanın' atalas inisi Mark sizlerge sa'lem aytıp atır. Sizler Mark haqqında nusqaw alg'an edin'ler: eger ol sizlerge barsa, onı qabıl etin'ler.
11 Yustus dep atalatug'ın Eshu da sizlerge sa'lem aytıp atır. Yahudiyler ishinen tek usılar g'ana menin' menen birge Qudaydın' Patshalıg'ı ushın xızmet etpekte. Olar mag'an jubanısh boldı.
12 Masix İysanın' xızmetshisi bolg'an jerlesin'iz Epafras sizlerge sa'lem aytıp atır. Sizlerdi Qudaydın' ha'r bir erkine tolıq isensin ha'm minsiz adamlar bolsın dep, ol sizler ushın bar ku'shi menen u'zliksiz duwa etip atır.
13 Sizler ushın ha'm Laodikiya menen Erapolda bolg'anlar ushın, onın' ko'p miynet etkenine men gu'waman.
14 Su'yikli shıpaker Luka menen Dimas ta sizlerge sa'lem aytıp atır.
15 Laodikiyadag'ı tuwısqanlarg'a, Nimfag'a ha'm onın' u'yindegi ja'ma'a'tke sa'lem aytın'lar.
16 Bul xat aran'ızda oqılg'annan son', onı Laodikiya ja'ma'a'tinde de oqıtın'. Sizler de Laodikiyadan kelgen xattı oqın'lar.
17 Arxipke mınanı aytıp qoyın'lar: «İyemizden qabıl etken xızmetin'di orınlawg'a intalı bol!»
18 Men, Pavel, bul sa'lemnamanı o'z qolım menen jazıp atırman. Menin' tutqınlıg'ımdı umıtpan'lar. Qudaydın' miyrimi sizlerge yar bolsın!

1 Salonika 1
1 A'kemiz Qudayg'a ha'm İyemiz İysa Masixqa tiyisli bolg'an Salonika iseniwshilerinin' ja'ma'a'tine, Pavel, Sila ha'm Timofeyden sa'lem! Sizlerge Qudaydın' miyrimi ha'm tınıshlıg'ı yar bolsın!
2 Duwa etkenimizde sizlerdi tilge alıp, ba'rqulla ha'mmen'iz ushın Qudayg'a shu'kirlik bildiremiz.
3 Quday A'kemizdin' aldında isenimin'izdin' jemisi bolg'an is-ha'reketin'izdi, su'yispenshiligin'izge tiykarlang'an miynetin'izdi ha'm İyemiz İysa Masixqa degen u'mitin'izden payda bolg'an shıdamlılıg'ın'ızdı u'zliksiz eske alamız.
4 Quday su'ygen tuwısqanlarım! Onın' sizlerdi tan'lap alg'anın bizler bilemiz.
5 Sebebi sizlerge ja'riyalang'an Xosh Xabar tek so'z benen g'ana emes, al qu'diret, Muxaddes Ruwx ha'm tolıq isenim menen jetkizildi. Sizlerdin' paydan'ız ushın aran'ızda qalay jasag'anımızdı bilesizler.
6 Ko'p azap-aqıretlerge qaramay, sizler Muxaddes Ruwxtın' bergen quwanıshı menen Qudaydın' so'zin qabıl etip, bizlerge ha'm İyemizge eliklewshiler boldın'lar.
7 Solay etip, Makedoniya ha'm Axayadag'ı pu'tkil iseniwshilerge sizler u'lgi boldın'lar.
8 O'ytkeni İyemizdin' so'zi sizlerden tarqap, Qudayg'a degen isenimin'iz haqqında xabar tek Makedoniya ha'm Axayag'a emes, al ha'mme jerge jetip bardı. Sonlıqtan bizlerdin' bul haqqında bir na'rse aytıwımızg'a ha'jet qalmadı.
9 Sebebi olardın' o'zleri bizlerdi qanshelli jaqsı qabıl alg'anın'ızdı ha'm haqıyqıy tiri Qudayg'a xızmet etiw ushın qalay butlardı taslap, Qudayg'a qaytqanın'ızdı aytıp berdi.
10 Ja'ne bizlerdi keleshektegi qa'ha'rli jazadan qutqaratug'ın Qudaydın' O'zi o'limnen tiriltken Ulı İysanın' aspannan keliwin ku'tip atırg'anın'ızdı da olar so'z etti.

1 Salonika 2
1 Tuwısqanlar! Sizlerge bolg'an saparımızdın' bosqa ketpegenin o'zlerin'iz de bilesiz.
2 Biraq o'zlerin'izge ma'lim, bunnan aldın Filipte azap shegip, masqaralanıwg'a duwshar bolg'an edik. Degen menen, ku'shli qarama-qarsılıqlarg'a qaramastan, Qudaydın' Xosh Xabarın sizlerge ja'riyalaw ushın, bizler Qudayımızdan ma'rtlik alıp turatug'ın edik.
3 O'ytkeni bizlerdin' aqıl-na'siyatımız o'tirik yamasa napa'k niyet ha'm hiylege negizlenbegen edi.
4 Kerisinshe, Quday bizlerdi mina'sip ko'rip, bizlerge Xosh Xabardı isenip tapsırdı. Sonlıqtan bizler adamlarg'a emes, al kewillerimizdi sınaytug'ın Qudayg'a unaw ushın Xosh Xabardı ja'riyalap ju'rmiz.
5 Xabarın'ız bar, bizler hesh qashan jag'ımpazlıq so'zleri yamasa paydaku'nemlik nıqabı menen kelmedik. Quday bug'an gu'wa.
6 Ja'ne bizler hesh kimnen: ya sizlerden, ya basqalardan hu'rmet-maqtaw izlep ju'rgen joqpız.
7 Masixtın' elshileri sıpatında sizlerge awırmanlıq salıwımızg'a bolar edi. Biraq, balalarına g'amxor bolg'an ana sıyaqlı, sizlerge mu'la'yim boldıq.
8 Sizlerdi usılay jaqsı ko'rip, sizlerge tek Qudaydın' Xosh Xabarın emes, al o'z janlarımızdı beriwge de qayıl edik. Sebebi sizler bizler ushın sonshelli qa'dirli edin'iz.
9 Tuwısqanlar! Bizlerdin' awır miynetimiz ha'm qıyınshılıqlarımız yadın'ızda. Hesh birin'izge awırmanlıg'ımız tu'spewi ushın, ku'ni-tu'ni miynet etip, sizlerge Qudaydın' Xosh Xabarın ja'riyaladıq.
10 Siz iseniwshilerdin' aldında qanday muxaddes, haq ha'm kemshiliksiz bolıp jasag'anımızg'a sizler de, Quday da gu'wa.
11 Xabarın'ız bar, bir a'ke o'z balalarına qanday qatnas jasasa, bizler de sizlerdin' ha'r birin'izge sonday qatnas jasadıq.
12 Sizlerge aqıl-na'siyat ha'm jubanısh berip, O'z Patshalıg'ına ha'm saltanatına shaqırg'an Qudayg'a ılayıqlı jasawdı o'tinish ettik.
13 Bizler Qudayg'a ja'ne bir na'rse ushın u'zliksiz shu'kirlik etemiz. O'ytkeni sizler Qudaydın' so'zin bizlerden esitip qabıl etkenin'izde, bunı adamnın' so'zi sıpatında emes, al Qudaydın' so'zi sıpatında qabıl ettin'ler. Bul so'z haqıyqattan Qudaydın' so'zi bolg'anlıqtan, siz iseniwshilerde ha'reket etpekte.
14 Sebebi tuwısqanlar, sizler Masix İysag'a tiyisli bolg'an Yahudiyadag'ı Qudaydın' ja'ma'a'tlerine eliklewshiler boldın'lar. Olar yahudiylerden qanday azap-aqıret ko'rgen bolsa, sizler de o'z milletin'izden sonday azap-aqıret ko'rdin'ler.
15 İyemiz İysanı ha'm payg'ambarlardı o'ltirgen yahudiyler bizlerdi de quwıp shıg'ardı ha'm olar Qudaydı nariyza qılıp, pu'tkil adamlarg'a dushpanlıq islep atır.
16 Basqa milletlerdin' qutqarılıwı ushın, bizlerdin' so'ylewimizge olar tosqınlıq jasap, ha'r qashan o'z gu'nalarının' mo'lsherin toltırıp atır. Biraq olar aqırında Qudaydın' g'a'zebine ushıraydı.
17 Tuwısqanlar, sizlerden az waqıtqa ayra tu'sirilip, o'zlerimiz alısta bolsaq ta, kewillerimiz sizler menen birge edi. Sizlerdi ju'da' sag'ınıp, diydar ko'risiwge qattı tırıstıq.
18 Sonlıqtan sizlerge barg'ımız kelip, a'sirese men, Pavel, bir neshe ma'rte barmaqshı bolg'anımda, shaytan bizlerge kesent etti.
19 Bizlerdin' u'mitimiz, quwanıshımız ha'm İyemiz İysa kelgende, Onın' aldında kiyetug'ın maqtaw tajımız ne? Sizler emessiz be?
20 Awa, maqtanıshımız ha'm quwanıshımız sizlersiz.

1 Salonika 3
1 Solay etip, bizler artıq shıday almay, Afinada jalg'ız qalıwdı uyg'ardıq.
2 İsenimin'izdi bekkemlep, sizlerdi jigerlendiriw ushın, Masixtın' Xosh Xabarın ja'riyalaytug'ın Qudaydın' xızmetshisi, tuwısqanımız Timofeydi sizlerge jiberdik.
3 Azap-aqıretler sebepli hesh kim isenimde silkinbesin dep, bizler usılay isledik. Azap shegiw ta'g'dirimizge jazılg'anı o'zlerin'izge ma'lim.
4 O'ytkeni sizler menen birge bolg'anımızda, azap shegetug'ınımızdı aldın aytqan edik. Xabarın'ız bar, aytqanımızday anıq solay boldı da.
5 Sonlıqtan men de artıq shıday almay, azg'ırıwshı sizlerdi azg'ırıp, miynetimiz bosqa ketpesin dep, isenimin'izdin' jag'dayın biliw ushın Timofeydi sizlerge jiberdim.
6 Biraq, sizlerdin' janın'ızdan bizlerge jan'a g'ana qaytıp kelgen Timofey sizlerdin' isenimin'iz ha'm su'yispenshiligin'iz haqqında quwanıshlı xabar alıp keldi. Bizlerdi ba'rqulla jaqsı oy menen eske alıp, bizlerdin' sizlerdi sag'ıng'anımızday, sizlerdin' de bizlerdi sag'ınıp atırg'anın'ızdı aytıp berdi.
7 Sol sebepten tuwısqanlar, qıyınshılıqlı ha'm azap-aqıretli jag'dayda sizlerdin' isenimin'iz sebepli jigerlenip qaldıq.
8 Sebebi sizler İyemiz benen bekkem baylanısta bolsan'ız, bizlerdin' janımız jay tabadı.
9 Qudayımızdın' aldında sizler sebepli alg'an barlıq quwanıshımızdın' esesin Og'an qansha shu'kirlik aytıp qaytarsaq ta az.
10 Sizler menen ju'zbe-ju'z ko'risiw ushın ha'm isenimin'izdegi jetispegen na'rselerdi tolıqtırıw ushın, ku'ni-tu'ni bar ku'shimiz benen duwa etip atırmız.
11 A'kemiz Qudaydın' O'zi ha'm İyemiz İysa sizlerge barıwg'a jolımızdı ashsın!
12 İyemiz bir-birin'izge ha'm pu'tkil adamlarg'a degen su'yispenshiligin'izdi bizlerdin' sizlerge degen su'yispenshiligimiz sıyaqlı ko'beytip arttırsın!
13 Solay etip, İyemiz İysa O'zinin' pu'tkil muxaddesleri menen kelgende, A'kemiz Qudaydın' aldında muxaddeslikte kemshiliksiz bolıwın'ız ushın, ju'reklerin'izdi bekkemlesin.

1 Salonika 4
1 Endi bolsa, tuwısqanlar, Qudayg'a unaw ushın qalay jasaw kerekligin sizler bizlerden u'yrendin'iz. Ha'zir usılay jasap atırsız da. Bul iste ja'ne de alg'a ilgerilewin'izdi İyemiz İysanın' atı menen sizlerden o'tinish etip soraymız.
2 O'ytkeni İyemiz İysanın' biyligi menen sizlerge qanday jol-jorıqlardı bergenimizdi o'zlerin'iz bilesizler.
3 Qudaydın' erki – sizlerdin' muxaddes bolıwın'ızdan ibarat. Yag'nıy, Ol sizlerdin' jınısıy buzıqshılıqtan awlaq ju'riwin'izdi,
4 ha'r birin'izdin' o'z denesin qa'dirlep, muxaddes qılıp saqlawın
5 ha'm Qudaydı bilmeytug'ın butqa tabınıwshılar sıyaqlı buzıq qa'lewlerge berilmewin qa'leydi.
6 Hesh kim usınday iste tuwısqanına qıyanet etip, haramılıq islemesin. Burın sizlerge aytqanımız ha'm eskertkenimizdey, İyemiz bunday barlıq isler ushın adamlardı jazalaydı.
7 Sebebi Quday bizlerdi haram bolıp jasaw ushın emes, al muxaddes bolıp jasaw ushın shaqırdı.
8 Solay etip, bul jol-jorıqtı qabıl almag'an adam adamdı emes, al Muxaddes Ruwxın sizlerge bergen Qudaydı qabıl almag'an boladı.
9 Biraq tuwısqanlıq su'yispenshilik haqqında birewdin' sizlerge bir na'rse jazıwına ha'jet joq. O'ytkeni bir-birin'izdi su'yiwdi sizler Qudaydan u'yrendin'ler.
10 Sizler haqıyqattan da pu'tkil Makedoniyadag'ı tuwısqanlardın' ha'mmesin su'yesizler. Tuwısqanlar, bul iste ja'ne de alg'a ilgerilewin'izdi sizlerden o'tinish etemiz.
11 Ja'ne de, sizlerge jol-jorıq bergenimizdey, tınısh o'mir su'riwdi, o'z isin'izge kewil bo'liwdi ha'm qolların'ız benen miynet etiwdi maqset etip qoyın'lar.
12 Solay etip, sizler ja'ma'a'tten tıs adamlardın' aldında hu'rmet-izzetli o'mir su'resizler ha'm hesh kimnen g'a'rezli bolmaysızlar.
13 Tuwısqanlar! U'mitsiz jasaytug'ın basqa adamlar sıyaqlı qayg'ırmawın'ız ushın, bul du'nyadan ko'z jumg'anlar haqqında sizlerdin' xabarsız qalıwın'ızdı qa'lemeymiz.
14 Sebebi bizler İysanın' o'lip, qayta tirilgenine isenemiz. Sol sıyaqlı, İysag'a isenip, bul du'nyadan ko'z jumg'anlardı Quday Onın' menen birge qayta alıp keletug'ınına da isenemiz.
15 İyemizdin' so'zine tiykarlanıp, sizlerge mınanı bildiremiz: ha'zir tiri bolıp jasap atırg'an bizler, yag'nıy İyemiz kelemen degenshe tiri ju'retug'ınlar bul du'nyadan ko'z jumg'anlardan hesh artıq emespiz.
16 O'ytkeni İyemizdin' O'zi buyırg'an ba'lent dawıs, bas perishtenin' sesti ha'm Qudaydın' ka'rnayı menen aspannan kelgende, da'slep Masixqa isengen o'liler tiriledi.
17 Onnan son', jasap atırg'an bizler, yag'nıy tiri qalg'anlar olar menen birlikte İyemizdi hawada ku'tip alıw ushın, bultlar ishine alınıp ko'terilemiz. Solay etip, ha'mme waqıt İyemiz benen birge bolamız.
18 Mine, usı so'zler menen bir-birin'izdi jubatın'lar.

1 Salonika 5
1 Tuwısqanlar! Bul waqıyalardın' waqıt ha'm ma'wsimleri haqqında sizlerge jazıwdın' keregi joq.
2 Sebebi İyemizdin' ku'ni tu'nde urının' keliwi sıyaqlı keletug'ının sizler anıq bilesizler.
3 Adamlar: «Ha'mmesi tınısh ha'm qa'wipsiz», – degende, ju'kli hayaldı birden tolg'aq tutqanday, olar tosattan apatqa ushırap, qashıp qutıla almaydı.
4 Biraq tuwısqanlar, sizler qaran'g'ılıqta bolmag'anlıqtan, sol ku'n sizlerdi urı tu'skendey g'apılda qaldırmaydı.
5 Sizlerdin' ha'mmen'iz nurdın' ha'm ku'ndizdin' balalarısız. Bizler tu'nge yamasa qaran'g'ılıqqa tiyisli emespiz.
6 Sonlıqtan basqalar sıyaqlı uyıqlamayıq, oyaw ha'm sergek bolayıq.
7 O'ytkeni uyıqlaytug'ınlar tu'nde uyıqlaydı, ma's bolatug'ınlar da tu'nde ma's boladı.
8 Al ku'ndizge tiyisli bolg'an bizler sergek bolayıq, isenim ha'm su'yispenshilikti sawıt qılıp, qutqarılıwg'a degen u'mitti basımızg'a duwlıg'a qılıp kiyeyik.
9 Sebebi Quday bizlerdi O'zinin' g'a'zebine ushırawımız ushın emes, al İyemiz İysa Masix arqalı qutqarılıwımız ushın tayınladı.
10 Tiri bolsaq ta, o'li bolsaq ta, bizlerdi O'zi menen birge jasasın dep, İysa Masix bizler ushın o'ldi.
11 Sonlıqtan ha'zir islep atırg'anın'ızday, bir-birin'izdi jigerlendirip, bir-birin'izdin' isenimin'izdi bekkemley berin'ler.
12 Tuwısqanlar! Aran'ızda miynet etkenlerdin', yag'nıy İyemizdin' jolında sizlerge jolbasshılıq qılıp, aqıl-na'siyat bergenlerdin' qa'dirin biliwin'izdi sizlerden o'tinish etemiz.
13 İslegen isleri ushın olardı su'yip, sheksiz hu'rmet etin'ler. O'z ara tatıw jasan'lar.
14 Sizlerge jalbarınamız, tuwısqanlar, is jaqpaslarg'a eskertiw jasap, ju'reksizlerdi jigerlendirin'ler, ku'shsizlerge ja'rdem berip, ha'mmege sabırlı bolın'lar.
15 Abaylı bolın'lar, hesh kim jamanlıqqa jamanlıq penen juwap qaytarmasın. Kerisinshe, ha'mme waqıtta bir-birin'izge ha'm pu'tkil adamlarg'a jaqsılıq islewge umtılın'lar.
16 Ba'rqulla quwanın'lar.
17 Tınbay duwa etin'ler.
18 Kanday awhal bolsa da, Qudayg'a shu'kirlik bildirin'ler. O'ytkeni Masix İysag'a tiyisli bolg'an sizlerge degen Qudaydın' erki usılar.
19 Muxaddes Ruwxtın' isin toqtatpan'lar.
20 Payg'ambarshılıq so'zlerin kemsitpen'ler.
21 Biraq, ha'mme na'rseni sınap ko'rin'ler. Jaqsılıqqa jabısıp alın'lar.
22 Ha'r qanday jamanlıqtan qashın'lar.
23 Tınıshlıq beriwshi Qudaydın' O'zi sizlerdi tolıq muxaddes qılsın: pu'tkil ruwxın'ız, janın'ız ha'm denen'izdi İyemiz İysa Masixtın' keliwine kemshiliksiz qılıp saqlasın.
24 Sizlerdi shaqırg'an Quday sadıq, Ol usını a'melge asıradı.
25 Tuwısqanlar, bizler ushın duwa etin'ler.
26 Barlıq tuwısqanlardı muxaddes posa menen su'yip, sa'lem aytın'lar.
27 Bul xattın' ha'mme tuwısqanlarg'a oqıp beriliwin İyemizdin' atı menen sizlerge qatan' tu'rde tapsıraman.
28 İyemiz İysa Masixtın' miyrimi sizlerge yar bolsın!

2 Salonika 1
1 A'kemiz Qudayg'a ha'm İyemiz İysa Masixqa tiyisli bolg'an Salonika iseniwshilerinin' ja'ma'a'tine, Pavel, Sila ha'm Timofeyden sa'lem!
2 A'kemiz Qudaydın' ha'm İyemiz İysa Masixtın' miyrimi ha'm tınıshlıg'ı sizlerge yar bolsın!
3 Tuwısqanlar! Sizler ushın ha'mme waqıtta Qudayg'a shu'kirlik etiw parızımız. Usılay islewimiz orınlı. Sebebi isenimin'iz ku'n sayın o'sip, ha'r qaysısın'ızdın' bir-birin'izge degen su'yispenshiligin'iz artıp barmaqta.
4 Sonlıqtan bizler basın'ızdan keship atırg'an barlıq quwdalaw ha'm azap-aqıretler waqtındag'ı sizlerdin' sabırlılıg'ın'ız ha'm isenimin'iz ushın Qudaydın' ja'ma'a'tlerinde sizler menen maqtanamız.
5 Bulardın' ha'mmesi Qudaydın' a'dil jazasının' belgisi. Na'tiyjede, shegip atırg'an azabın'ız ushın sizler Qudaydın' Patshalıg'ına ılayıqlı dep sanalasızlar.
6 Quday a'dil: sizlerge azap bergenlerge Ol azap penen juwap qaytaradı.
7 Azap shegip atırg'an sizlerge bolsa, bizler menen birge tınıshlıq beredi. Bulardın' ha'mmesi İyemiz İysa O'zinin' qu'diretli perishteleri menen jalınlag'an ot ishinde aspanda ko'ringende ju'z beredi.
8 Sonda İyemiz İysa Qudaydı bilmeytug'ınlardı ha'm O'zi haqqında Xosh Xabarg'a boysınbag'anlardı jazalaydı.
9 Olar ma'n'gi nabıt bolıwg'a hu'kim etilip, İyemizdin' ju'zinen ha'm qu'diretli saltanatınan alıslatıladı.
10 İyemiz kelgen ku'ni O'z muxaddesleri ta'repinen ullılanıp, pu'tkil iseniwshiler ta'repinen alg'ıslanadı. Olardın' arasında sizler de bolasızlar. O'ytkeni bizlerdin' Ol haqqında bergen gu'walıg'ımızg'a isendin'ler.
11 Sonlıqtan sizler ushın ba'rqulla duwa etip atırmız: Qudayımız sizlerdi O'zi shaqırg'an o'mirge ılayıqlı qılsın, ha'r tu'rli jaqsı arzıw-a'rmanın'ızdı ha'm isenimge tiykarlang'an ha'r bir isin'izdi O'z qu'direti menen a'melge asırsın.
12 Solay etip, Qudayımızdın' ha'm İyemiz İysa Masixtın' miyrimi menen, İyemiz İysanın' atı sizler arqalı ullılansın ha'm sizler de Ol ta'repinen ma'rtebeli bolın'lar.

2 Salonika 2
1 Tuwısqanlar! Endi İysa Masixtın' qayta keliwine ha'm bizlerdin' Onın' aldına jıynalıwımızg'a baylanıslı sizlerden mınalardı o'tinemiz.
2 İyemizdin' ku'ninin' a'lle qashan kelgenin aytqan ha'r qanday payg'ambarshılıq, so'z yamasa bizler jibergendey etip ko'rsetilgen xat sebepli aqıldan da'rhal azıp, ta'shiwishlenben'ler.
3 O'zlerin'izdi hesh kimge hesh qanday jol menen aldatpan'lar. Sebebi sol ku'n keliwge deyin da'slep isenimnen qaytıw baslanıp, nızamdı buzıwshı, yag'nıy ta'g'dirine nabıt bolıw jazılg'an adam payda boladı.
4 Sol adam – Qudayg'a yamasa adamlar «quday» dep sıyınatug'ın ha'r bir na'rsege qarsı shıg'ıp, o'zin ha'mmeden joqarı qoyadı, ha'tte, ol Qudaydın' İbadatxanasındag'ı Muxaddesxanada otırıp, o'zin «qudayman» dep ja'riyalaydı.
5 Sizler menen birge bolg'anımda usılardı aytqanım eslerin'izde joq pa?
6 Sol adamnın' o'z waqtında payda bolıwına deyin ha'zir onı ne uslap turg'anın bilesizler.
7 Awa, nızamsızlıqtın' sırlı ku'shleri a'lle qashan ha'reket etpekte. Biraq usı ku'shti uslap turıwshı joq qılınbag'ansha, ol o'z isin dawam ete beredi.
8 Bunnan son', nızamdı buzıwshı payda boladı. Biraq İyemiz İysa onı awzınan shıqqan demi menen o'ltiredi ha'm O'zinin' ullı saltanatı menen kelgende joq qıladı.
9 Sol adam shaytannın' ku'shi menen kelip, ha'r tu'rli qu'diret, jalg'an belgiler menen tan' qalarlıq na'rselerdi
10 ha'm nabıt bolatug'ınlardı aldawshı ha'r tu'rli jamanlıqlardı ko'rsetedi. O'ytkeni olar o'zlerinin' qutqarılıwı ushın haqıyqatlıqtı su'yiwden bas tartqanlıqtan, nabıt boladı.
11 Sonlıqtan jalg'ang'a isensin dep, Quday olarg'a aldawshı bir ku'sh jiberedi.
12 Solay etip, haqıyqatqa isenbey, jamanlıqtan ra'ha'tlenetug'ınlardın' ha'mmesi hu'kim etiledi.
13 Biraq bizler İyemiz su'ygen tuwısqanlarımız bolg'an sizler ushın ha'mme waqıt Qudayg'a shu'kirlik etiwge parızlımız. Sebebi Quday Muxaddes Ruwx ta'repinen muxaddes qılınıwın'ız arqalı ha'm haqıyqatqa iseniwin'iz arqalı qutqarılıwın'ız ushın, sizlerdi a'wel bastan tan'lap alg'an edi.
14 İyemiz İysa Masixtın' ullılıg'ına erisiwin'iz ushın, bizler ja'riyalag'an Xosh Xabar arqalı Quday sizlerdi usı qutqarılıwg'a shaqırdı.
15 Sol sebepli, tuwısqanlarım, bekkem turın'lar! Bizlerdin' so'z yamasa xat arqalı sizlerge u'yretken ta'liymatımız boyınsha is tutın'lar.
16 İyemiz İysa Masixtın' O'zi ha'm bizlerdi su'yip, miyrim-sha'pa'a'ti menen bizlerge sheksiz jubanısh ha'm jaqsı u'mit bergen A'kemiz Quday
17 sizlerdin' kewillerin'izdi jigerlendirip, ha'r qanday jaqsı iste de, so'zde de ku'sh-quwat bersin.

2 Salonika 3
1 Kullası, tuwısqanlar, İyemizdin' so'zi sizlerdin' aran'ızda qalay jayılg'an bolsa, ele de solay tezlik penen jayılıp, hu'rmetke bo'lene bersin dep, bizler ushın duwa etin'ler.
2 Jaman ha'm jawız adamlardan qutılıwımız ushın da duwa etin'ler. O'ytkeni adamlardın' ha'mmesi iseniwshi emes.
3 Biraq, İyemiz sadıq. Ol sizlerge ku'sh-quwat berip, shaytannan saqlaydı.
4 İyemiz sizler menen qarım-qatnasta bolg'anlıqtan, buyırg'anlarımızdı islep atırg'anın'ızg'a ha'm isleytug'ının'ızg'a isenemiz.
5 İyemiz ju'reklerin'izdi Qudaydın' su'yispenshiligine ha'm Masixtın' sabırlılıg'ına qaray jetelesin.
6 Tuwısqanlar! İyemiz İysa Masixtın' atı menen buyıramız: bizlerden alg'an ta'liymattı tın'lamay, isjaqpaslıq etip ju'rgen barlıq tuwısqanlardan awlaq ju'rin'ler!
7 Bizlerden qalay o'rnek alıwın'ız kerek ekenligin o'zlerin'iz bilesizler. Sebebi bizler aran'ızda bolg'anımızda, talapsız ju'rgen joqpız.
8 Hesh kimnin' nanın biypul jemedik. Kerisinshe, hesh birin'izge awırmanlıg'ımız tu'spesin dep, ku'ni-tu'ni awır miynet ettik.
9 Ja'rdemin'izdi qabıl etiwge haqımız bolmag'anı sebepli emes, al sizler bizlerge eliklesin dep, o'rnek bolıwımız ushın usılay isledik.
10 Ha'tte, bizler sizler menen birge bolg'anımızda: «Kim de kim miynet etiwdi qa'lemese, awqat ta jemesin», – degen buyrıqtı bergen edi.
11 O'ytkeni aran'ızdag'ı ayırımlardın' talapsız bolıp, hesh jumıs islemey, basqalardın' isine aralasıp ju'rgenin esitip atırmız.
12 Bunday adamlarg'a İyemiz İysa Masixtın' atı menen jalbarınamız ha'm mınanı buyıramız: tınısh miynet etip, o'z nanın o'zi tawıp jesin.
13 Al sizler, tuwısqanlar, jaqsı is islewden jalıqpan'lar.
14 Eger bul xattag'ı so'zlerimizge qulaq aspag'anlar bolsa, onı ayırıp qoyın'lar. Onı uyaltıw ushın, baylanıstı u'zin'ler.
15 Biraq, onı dushpan dep sanamay, tuwısqan sıpatında eskertin'ler.
16 Tınıshlıq beriwshi İyemizdin' O'zi sizlerge ha'mme waqıtta, ha'r qanday jag'dayda tınıshlıq bersin. İyemiz ha'mmen'izge yar bolsın!
17 Men, Pavel, bul sa'lemdi o'z qolım menen jazıp atırman. Menin' ha'r bir xatımda bul belgi bar. Men usılay jazaman.
18 İyemiz İysa Masixtın' miyrimi ha'mmen'izge yar bolsın!

1 Timofey 1
1 Kutqarıwshımız Qudaydın' ha'm u'mitimiz Masix İysanın' buyrıg'ı menen Masix İysanın' elshisi bolg'an men, Pavelden,
2 isenimdegi haqıyqıy ulım bolg'an Timofeyge sa'lem! A'kemiz Quday ha'm İyemiz Masix İysa sag'an miyrim, rehim ha'm tınıshlıq bersin!
3 Men Makedoniyag'a ketip baratırg'anımda sag'an o'tinish etkenimdey, Efeste qal. Ol jerdegi ayırım adamlarg'a jalg'an ta'liymatlardı u'yretpewdi,
4 an'ızlar ha'm sheksiz shejireler menen ba'nt bolmawdı buyır. Bular isenim arqalı bilinetug'ın Qudaydın' islerine payda beriwdin' ornına, tartıslardı keltirip shıg'aradı.
5 Al bul buyrıqtın' maqseti bolsa – pa'k ju'rekten, taza hu'jdannan ha'm haqıyqıy isenimnen su'yispenshilikti payda etiw.
6 Geybir adamlar bulardan ju'z burıp, bos ga'plerge erip adastı.
7 Olar nızam mug'allimi bolıwdı qa'leydi, biraq neni so'ylep ha'm neni taban tirep tastıyıqlap atırg'anın tu'sinbeydi.
8 Durıs qollang'an adam ushın Muxaddes Nızam paydalı ekenin bizler bilemiz.
9 Ja'ne de, Muxaddes Nızam haq adamlar ushın emes, al nızamdı buzıwshılar ha'm boysınbaytug'ınlar, qudaysızlar ha'm gu'nakarlar, muxaddes emesler ha'm muxaddes na'rselerdi sıylamaytug'ınlar, ata-anasın o'ltiretug'ınlar, adam o'ltiriwshiler,
10 buzıqlar, o'z jınısındag'ı adam menen qosılıwshılar, adamdı urlap satıwshılar, o'tirikshiler, jalg'an gu'walıq beriwshiler ha'm durıs ta'liymatqa qarsı is qılatug'ın basqa ha'mme ushın qollanılatug'ının bilemiz.
11 Durıs ta'liymat bolsa, alg'ıs-maqtawlarg'a ılayıq Qudaydın' ullı Xosh Xabarına tiykarlang'an. Usı Xosh Xabardı Quday mag'an isenip tapsırdı.
12 Mag'an ku'sh-quwat berip qoyg'an İyemiz Masix İysag'a minnetdarshılıq bildiremen. Sebebi Ol meni sadıq dep esaplap, O'z xızmetine tayınladı.
13 Bir waqıtları men Og'an til tiygiziwshi, quwdalawshı ha'm zalım adam bolsam da, Ol mag'an miyrim-sha'pa'a'tin berdi. O'ytkeni mende haqıyqıy isenim bolmag'anlıqtan, ne islep ju'rgenimdi bilmeytug'ın edim.
14 Biraq İyemizdin' miyrimi Masix İysadag'ı isenim ha'm su'yispenshilik penen birlikte menin' u'stime mol-mol bolıp to'gildi.
15 «Masix İysa bul du'nyag'a gu'nakarlardı qutqarıw ushın keldi», – degen so'zler isenimli ha'm ha'mme adamlar ta'repinen qabıl qılınıwg'a ılayıqlı so'zler. Men o'zimdi gu'nakarlardın' ishindegi en' jamanıman dep esaplayman.
16 Biraq, men gu'nakarlardın' ishindegi en' jamanı bolsam da, Masix İysa mag'an rehim etti. Keyinirek O'zine isenip, ma'n'gilik o'mirge erisetug'ınlarg'a o'rnek bolıwım ushın, Ol mag'an sheksiz sabırlıg'ın ko'rsetti.
17 Ma'n'gilik Patshag'a, o'lmeytug'ın ha'm ko'rinbeytug'ın jalg'ız Qudayg'a ma'n'gige hu'rmet ha'm dan'q bolsın! Awmiyin.
18 Ulım Timofey! Sen tuwralı aldın aytılg'an payg'ambarshılıq so'zlerine tiykarlanıp, sag'an buyıraman: usı so'zler boyınsha jaqsı a'sker sıyaqlı is-ha'reket et.
19 İsenimin'di ha'm hu'jdanın'dı taza saqla. Ayırımlar hu'jdanın satıp, iseniminen ayırıldı.
20 Olardın' arasında Gimeney ha'm İskender de bar. Qudayg'a til tiygizbewdi u'yrensin dep, men olardı ja'ma'a'tten shıg'arıp, shaytannın' qolına tapsırdım.

1 Timofey 2
1 En' aldı menen iseniwshilerge mınanı u'yretiwin'di o'tinish etemen: olar Quday aldında ha'mme adamlar ushın sorap, duwa etip, jalbarınıp, minnetdarshılıq bildirsin.
2 Patshalar ha'm basshılar ushın da duwa etsin. Sonda bizler Qudaydın' jolı menen hadal jasap, paraxat ha'm tınısh o'mir su'remiz.
3 Bul is jaqsı bolıp, Kutqarıwshımız Qudayg'a unaydı.
4 Sebebi Ol ha'mme adamlardın' qutqarılıwın ha'm haqıyqatlıqtı biliwin qa'leydi.
5 Quday jalg'ız ha'm Quday menen adamlardın' arasındag'ı Ta'welleshi, O'zi adam bolg'an Masix İysa da jalg'ız.
6 Ol O'zin ha'mme adamlar ushın qurban qıldı. Bul arqalı Ol Qudaydın' ha'mme adamlardı qutqarıwdı qa'leytug'ının belgilengen waqıtta da'lilledi.
7 Men usı ushın Masix İysa ta'repinen xabarshı ha'm elshi bolıp tayınlanıp, basqa milletlerge isenim ha'm haqıyqatlıq haqqında u'yretetug'ın mug'allim boldım. Men aldap atırg'an joqpan, haqıyqatın aytıp turman.
8 Ja'ma'a'tdegi er adamlarg'a ashıwlanbawdı ha'm tartıspawdı, al ha'mme jerde muxaddes qolların ko'terip duwa etiw kerekligin u'yretiwin'di qa'leymen.
9 Hayallar da shashlarına artıqsha sa'n bermey, o'zlerin altınlar, hinjiler yamasa qımbat kiyimler menen emes, al sıpayı kiyim, a'dep ha'm iybe menen bezesin.
10 Kerisinshe, olar Qudaydan qorqıp jasaytug'ın hayallarg'a ılayıqlı jaqsı isler menen o'zlerin ko'rkem qılsın.
11 Hayal tınısh ha'm tolıq boysıng'an halda ta'lim alsın.
12 Hayaldın' ta'lim berip, er adamdı basqarıwına ruxsat etpeymen. Hayal tınısh bolsın.
13 O'ytkeni da'slep Adam-ata, son'ınan Hawa-ene jaratıldı.
14 Ja'ne de, Adam-ata emes, al hayal aldanıp, gu'na isledi.
15 Biraq, hayal isenim, su'yispenshilik ha'm muxaddeslik penen, a'depli bolıp jasasa, bala tuwıwı arqalı qutqarıladı.

1 Timofey 3
1 «Eger kim de kim ja'ma'a't jetekshisi bolıwdı an'sasa, jaqsı isti arzıw etkeni», – degen so'zler haqıyqat.
2 Solay etip, ja'ma'a't jetekshisi ayıpsız, bir hayallı, salmaqlı, o'zin tutıp biletug'ın, hu'rmetli, miymandos ha'm ta'lim beriwge qa'biletli bolıwı sha'rt.
3 Ja'ne de, ol ma'sku'nemlikke berilgen, qızba, ja'njelkesh, paydaku'nem bolmay, al mu'la'yim,
4 o'z u'yin jaqsı basqaratug'ın, balalarına so'zin tın'latıp, o'zin hu'rmet ettire alatug'ın adam bolıwı lazım.
5 Sebebi o'z u'yin basqara almaytug'ın adam Qudaydın' ja'ma'a'tine qalay g'amxorlıq qıla aladı?
6 Jetekshi jaqında isengen adam bolmawı tiyis. Olay bolsa, ol maqtanıp ketip, shaytan sıyaqlı jazag'a duwshar bolıwı mu'mkin.
7 Ja'ne de, ol ayıplanıp, shaytannın' duzag'ına tu'spewi ushın, ja'ma'a'ttin' sırtındag'ı adamlardın' aldında jaqsı atqa iye bolıwı kerek.
8 Sol sıyaqlı, ja'ma'a't xızmetshileri de ma'sku'nemlikke berilgen, haram paydanı go'zleytug'ın adam bolmay, bir so'zli ha'm hu'rmetli adamlar bolıwı sha'rt.
9 Olar isenimnin' teren' haqıyqatlıg'ın bilip, taza hu'jdan menen is-ha'reket etiwi tiyis.
10 Bul xızmetshiler de da'slep sınaqtan o'tiwi lazım. Eger ayıpsız bolsa, xızmetke qoyılsın.
11 Sonday-aq, olardın' hayalları da o'sekshi bolmay, hu'rmetli, salmaqlı ha'm ha'mme iste isenimli bolsın.
12 Ja'ma'a't xızmetshileri bir hayallı, balaların ha'm o'z u'y-ishin jaqsı basqaratug'ın adamlar bolsın.
13 Xızmetin jaqsı atqarg'an xızmetshiler joqarı ma'rtebege erisedi ha'm Masix İysag'a degen isenimde u'lken batırlıqqa iye boladı.
14 -
15 Men jaqın arada senin' janın'a barıwdan u'mit etemen. Biraq eger keshiksem, Qudaydın' shan'arag'ında iseniwshilerdin' qalay is tutıwı kerekligin biliwin' ushın, sag'an usı xattı jazıp atırman. Qudaydın' shan'arag'ı – haqıyqat tiregi ha'm tiykarı bolg'an tiri Qudaydın' ja'ma'a'ti.
16 Qudaydın' jolının' sırı ullı ekeni so'zsiz. Keldi Masix adam denesinde, Muxaddes Ruwx ta'repinen haq dep tastıyıqlandı Ol, Perishtelerge ko'rindi, Ol haqqında ja'riyalandı milletlerge, Du'nyada Og'an isendi, Ol joqarıg'a alındı saltanat penen.

1 Timofey 4
1 Muxaddes Ruwx anıq aytpaqta: son'g'ı waqıtlarda geybir adamlar aldawshı ruwxlarg'a ha'm jinlerdin' ta'liymatlarına qulaq asıp, isenimnen qaytadı.
2 Bunday ta'liymatlar hu'jdansız bolg'an eki ju'zli o'tirikshiler ta'repinen tarqaladı.
3 Bul o'tirikshiler u'yleniwdi ha'm turmısqa shıg'ıwdı qadag'an etedi, ja'ne de, ayırım azıq-awqatlardı jemewdi buyıradı. Degen menen, haqıyqattı biletug'ın iseniwshilerdin' minnetdarshılıq bildirip jewi ushın, Quday bul na'rselerdi jaratqan-g'o.
4 Quday jaratqan ha'r bir na'rse jaqsı ha'm eger minnetdarshılıq penen qabıl etilse, hesh na'rsege tıyım salınbawı kerek.
5 O'ytkeni bizler ha'r bir na'rseni Qudaydın' so'zi boyınsha ha'm duwa etiw arqalı muxaddes dep qabıl etemiz.
6 Eger bulardı tuwısqanlarg'a na'siyatlasan', onda sen isenimnin' ha'm o'zin' tutıng'an jaqsı ta'liymattın' so'zleri menen azıqlang'an, Masix İysanın' jaqsı xızmetshisi bolasan'.
7 Jaramas ha'm ma'nissiz ga'plerden awlaq bolıp, o'zin'di Quday jolında shınıqtırıp bar.
8 Deneni shınıqtırıwdın' paydası az. Al Qudaydın' jolında shınıg'ıw ha'r ta'repleme paydalı. Sebebi bul arqalı ha'zir ha'm keleshekte o'mir beriledi.
9 Bul so'zler isenimli ha'm ha'r ta'repleme qabıl etiliwge ılayıqlı.
10 Sonın' ushın bizler awır miynet etip, azap shekpektemiz. O'ytkeni ha'mme adamlardın', a'sirese iseniwshilerdin' Kutqarıwshısı bolg'an tiri Qudaydan u'mit etemiz.
11 Sen usılardı buyır ha'm u'yret.
12 Jassan' dep, o'zin'di hesh kimnin' kemsitiwine jol qoyma. Kerisinshe, so'ylegen so'zin', jasaw ta'rizin', su'yispenshiligin', isenimin' ha'm pa'kligin' menen iseniwshilerge o'rnek bol.
13 Men janın'a barg'anımsha, iseniwshiler ja'ma'a'tine Muxaddes Jazıwlardı oqıwg'a, u'git-na'siyat etiwge ha'm u'yretiwge o'zin'di bag'ıshla.
14 Aqsaqallar jıyını senin' u'stin'e qol qoyıp duwa etkende, o'zin'e payg'ambarshılıq arqalı berilgen ruwxıy sıydı pa's ko'rme.
15 Usını is ju'zinde qollan ha'm tabısların'dı ha'mme ko'riwi ushın, o'zin'di bug'an tolıq bag'ıshla.
16 O'zin'e ha'm berip atırg'an ta'limin'e dıqqat awdar, usı islerin'di dawam et. Usılay islesen', o'zin'di de, seni tın'laytug'ınlardı da qutqarasan'.

1 Timofey 5
1 Ѓarrı adamg'a urıspa, al onı a'ken'dey ko'rip, na'siyat ber. Jas jigitlerdi inin'dey,
2 jası u'lken hayallardı anan'day, jas hayal-qızlardı a'japan' ha'm qarındasın'day ko'rip, tolıq pa'klik penen aqıl-na'siyat ber.
3 Haqıyqattan qa'wendersiz bolg'an jesir hayallardı hu'rmet et.
4 Biraq, eger bir jesir hayaldın' balaları yamasa aqlıqları bolsa, olar en' aldı menen Qudaydın' jolı menen ju'rip, o'z u'y-ishine g'amxorlıq ko'rsetiwdi, a'ke-sheshesi menen kempir apa ha'm atasının' aldında parızın o'tewdi u'yrensin. Sebebi bul Qudayg'a unaydı.
5 Haqıyqattan qa'wendersiz, jalg'ız qalg'an jesir hayal Qudaydan u'mit qılıp, ku'ni-tu'ni Og'an jalbarınıp duwa etedi.
6 Biraq tek ka'yip-sapa menen jasaytug'ın jesir hayal – tiri o'lik.
7 Ayıplanbawı ushın, olarg'a usılardı eskertip qoy.
8 Eger kim de kim o'z ag'ayin-tuwg'anlarına, a'sirese u'y-ishindegilerge qaramasa, ol isenimnen ju'z burg'an adam bolıp, isenbeytug'ın adamnan da beter bolg'anı.
9 Jesirler dizimine jazılatug'ın jesir hayal tek bir ma'rtebe turmısqa shıqqan, jası alpıstan kem bolmag'an bolıwı kerek.
10 Sonday-aq, ol jaqsı isleri menen at shıg'arg'an bolıp: balaların jaqsı ta'rbiyalag'an, miymandos bolg'an, iseniwshilerge kishipeyillik penen xızmet etken, qıyınshılıqta bolg'anlarg'a ja'rdem bergen ha'm iygilikli islerge o'zin bag'ıshlag'an bolıwı tiyis.
11 Jas jesir hayallardın' atların dizimge jazba. O'ytkeni olardın' Masixqa degen sadıqlıg'ınan dene qa'lewleri u'stin bolıp, ja'ne turmısqa shıg'ıwdı oylaydı.
12 Solay etip, olar aldın bergen wa'delerin buzıp, jazag'a duwshar boladı.
13 Bunnan tısqarı, olar u'yme-u'y ju'rip, waqıtların biykar o'tkiziwdi a'detke aylandıradı. Olar tek erinshek bolıp qalmay, o'sek te aytadı ha'm kerek emes na'rselerdi so'ylep, basqalardın' isine aralasadı.
14 Sonlıqtan jas jesir hayallar turmısqa shıg'ıp, bala tuwıwın ha'm xojalıq jumısların men'gerip, dushpanlardın' o'sek qılıwına sebep tuwdırmawın qa'leymen.
15 Sebebi olardın' geybirewleri a'lle qashan azg'ırılıp, shaytannın' izine erip ketti.
16 Eger iseniwshi bir hayaldın' jesir qalg'an jaqınları bolsa, olarg'a ja'rdem etsin, iseniwshiler ja'ma'a'tine awırmanlıq salmasın. Sonda iseniwshiler ja'ma'a'ti haqıyqattan qa'wendersiz qalg'an jesirlerge ja'rdem ete aladı.
17 Ja'ma'a'tti jaqsı basqaratug'ın aqsaqallar, a'sirese Qudaydın' so'zin ja'riyalap ha'm u'yretip, miynet etip atırg'anlar eki ese hu'rmetke ılayıqlı bolsın.
18 O'ytkeni Muxaddes Jazıwda: «Tu'yek aydag'an o'gizdin' awzın buwma» ha'm «Jumısshı o'z miynet haqısına ılayıqlı», – delingen.
19 Eki yamasa u'sh gu'wa bolmasa, bir aqsaqalg'a qoyılg'an ayıplamanı qabıl etpe.
20 Basqalar qorqıwı ushın, gu'na islegenlerdi ha'mmenin' aldında a'shkara qıl.
21 Qudaydın', Masix İysanın' ha'm tan'lang'an perishtelerdin' aldında sag'an eskertip atırman: hesh kimdi ayırmay, tek bir ta'repke bolıspay, usı buyırg'anlarımdı orınla.
22 Birewdi xızmetke alıw ushın, onın' u'stine qol qoyıp duwa etkenin'de, asıg'ıslıq qılma. Basqalardın' gu'nalarına sherik bolma: o'zin'di taza tut.
23 Bunnan bılay, tek suw ishpey, asqazanın' ha'm jiyi-jiyi bolıp turatug'ın awırıwların' ushın, az g'ana sharap ta ish.
24 Ayırım adamlardın' gu'naları belgili bolıp, olardı hu'kim etiliwge alıp keledi. Basqalardın' gu'nası bolsa, son'ınan ma'lim boladı.
25 Sol sıyaqlı, jaqsı isler de belgili. Al ha'zir belgili bolmasa da, jasırın qalmaydı.

1 Timofey 6
1 Qudaydın' atına ha'm ta'liymatına til tiymew ushın, qullıq moyıntırıg'ı astında bolg'anlardın' ha'mmesi o'z xojayınların tolıq hu'rmetke ılayıqlı dep sanasın.
2 Xojayınları iseniwshi bolg'an qullar bolsa, tuwısqanbız-g'o dep, hu'rmetsizlik qılmay, kerisinshe, olarg'a ja'ne de jaqsıraq xızmet etsin. Sebebi olardın' bul jaqsı xızmetinen payda ko'retug'ın xojayınlar – su'yikli iseniwshiler-g'o. Usılardı u'yretip, na'siyatla.
3 Kim de kim o'zge ta'liymattı u'yretip, İyemiz İysa Masixtın' haqıyqat so'zlerin ha'm Qudaydın' jolına tiykarlang'an ta'liymattı maqullamasa,
4 ol menmen ha'm hesh na'rseni bilmeytug'ın adam bolg'anı. Aytısıw ha'm tartısıw keseline jolıqqan bunday adamnın' ga'pleri ku'nshillik, alawızlıq, o'sek ha'm jaman gu'manlardı keltirip shıg'aradı.
5 Aqıl-oyları uwlang'an, haqıyqatlıqtı joytqan, Qudayg'a xızmet etiw arqalı bayıwg'a boladı, dep oylaytug'ın bul adamlar arasında ba'rqulla tartıslar boladı.
6 O'zin'de barg'a qanaat etip, Qudaydın' jolı menen ju'riw – u'lken jetiskenlik.
7 O'ytkeni bizler bul du'nyag'a hesh na'rse alıp kelmedik ha'm onnan hesh na'rse de alıp kete almaymız.
8 Jeytug'ın ha'm kiyetug'ın na'rselerimiz bolsa, usılarg'a qanaat eteyik.
9 Al bayımaqshı bolg'anlar azg'ırılıwg'a ushıraydı. Olar adamlardı ba'lege jolıqtırıp nabıt qılatug'ın ko'p ma'nissiz ha'm zıyanlı ha'weslerdin' duzag'ına ilinedi.
10 Sebebi ha'r tu'rli jamanlıqtın' negizi – aqshanı su'yiw. Ayırımlar aqshanın' izine tu'sip, isenimnen qayttı ha'm o'zlerin ko'p azaplarg'a duwshar etti.
11 Ha'y, Qudaydın' adamı, sen bul na'rselerden awlaq bol. Al haqlıqqa, Qudaydın' jolı menen ju'riwge, isenimge, su'yispenshilikke, sabırlıqqa ha'm mu'la'yimlikke umtılıp jasa.
12 İsenim ushın bolatug'ın jaqsı gu'reste jan-ta'nin' menen ha'reket etip, ma'n'gilik o'mirdi jen'ip al. O'ytkeni Quday seni usı ma'n'gilik o'mir ushın shaqırg'an ha'm sen ko'plegen gu'walar aldında isenimin'di ashıq ta'n alg'ansan'.
13 Ha'mmege o'mir beretug'ın Qudaydın' ha'm Pontiy Pilat tergegende turaqlılıq penen gu'walıq bergen Masix İysanın' aldında sag'an mınanı buyıraman:
14 İyemiz İysa Masix kelgenshe, o'zin'e berilgen buyrıqlardı orınlap, minsiz ha'm ayıpsız bol.
15 Quday O'zi belgilegen waqıtta İysa Masixtın' qayta keliwin ko'rsetedi. Quday – alg'ıs-maqtawlarg'a ılayıqlı jalg'ız Ha'kim, patshalar Patshası, hu'kimdarlar Hu'kimdarı.
16 Jalg'ız Qudaydın' g'ana basında o'lim joq. Ol hesh kim jaqınlay almaytug'ın nurda jasaydı, Onı hesh kim ko'rmegen ha'm ko'riwi de mu'mkin emes. Hu'rmet ha'm ma'n'gilik ku'sh-qu'diret Onıki bolsın! Awmiyin.
17 Bul du'nyadag'ı bay adamlarg'a menmen bolmawdı ha'm o'tkinshi baylıqtan u'mit etpewdi buyır. Al olar ra'ha't ko'riwimiz ushın bizlerge ha'mme na'rseni mol-mol etip beretug'ın Qudaydan u'mit etsin.
18 Olarg'a jaqsılıq islewdi, jaqsı isler menen bay bolıwdı ha'm o'zinde barın basqalar menen bo'lisip, saqıy bolıwdı da tapsır.
19 Sonda olar haqıyqıy o'mirge iye bolıwı ushın, o'zlerine keleshekte bekkem tayanısh bolatug'ın g'a'ziyne toplaydı.
20 Ha'y Timofey, sag'an isenip tapsırılg'andı saqla. Jaramas so'zlerden, o'tirikten «bilim» dep atalıp, haqıyqatqa qarsı turatug'ın ta'liymatlardan awlaq bol.
21 Sebebi ayırım adamlar bul jalg'an bilimge berilip, isenimnen qayttı. Qudaydın' miyrimi sizlerge yar bolsın!

2 Timofey 1
1 Masix İysadag'ı wa'de etilgen o'mir haqqında ja'riyalaw ushın, Qudaydın' qa'lewi menen Masix İysanın' elshisi bolg'an men, Pavelden,
2 su'yikli ulım Timofeyge sa'lem! Quday A'kemiz ha'm İyemiz Masix İysa sag'an miyrim, rehim ha'm tınıshlıq bersin!
3 Men ata-babalarım sıyaqlı pa'k hu'jdan menen xızmet etetug'ın Qudayg'a ku'ni-tu'ni duwa etkenimde seni u'zliksiz eske alıp, shu'kirlik bildiremen.
4 Senin' ko'z jasların' yadımda. Ja'ne diydarlasıp, quwanıshqa bo'leniwim ushın, seni ko'riwdi an'sap atırman.
5 Senin' haqıyqıy isenimin' de yadımda. Burın mama kempirin' Loidada ha'm anan' Evnikada bolg'an usı isenimnin' ha'zir sende bar ekenine tolıq isenemen.
6 Sonlıqtan qollarımdı u'stin'e qoyıp duwa etiwim arqalı Qudaydın' sag'an bergen sıyın bar inta menen qollana beriw kerekligin esin'e tu'sirip atırman.
7 O'ytkeni Quday bizlerge qorqaqlıq ruwxın emes, al ku'sh, su'yispenshilik ha'm saldamlılıq ruwxın berdi.
8 Solay etip, İyemiz haqqında gu'walıq beriwden ha'm Ol sebepli tutqın bolg'an mennen arlanba. Kerisinshe, Qudaydın' bergen ku'shi menen Xosh Xabar ushın menin' menen birge qıyınshılıq ko'r.
9 Quday bizlerdi islegen islerimiz sebepli emes, al O'z maqseti ha'm miyrimi menen qutqarıp, muxaddes bolıp jasawg'a shaqırdı. Bul miyrimdi Ol bizlerge du'nya jaratılmastan burın Masix İysa arqalı bergen edi.
10 Al endi bolsa, bul miyrimdi Kutqarıwshımız Masix İysanın' du'nyag'a keliwi menen ashıq ko'rsetti. Masix İysa o'limnin' ku'shin joq qılıp, Xosh Xabar arqalı jog'almaytug'ın ma'n'gilik o'mirdi ayan qıldı.
11 Men Quday ta'repinen usı Xosh Xabar ushın xabarshı, elshi ha'm mug'allim bolıp tayınlandım.
12 Sonlıqtan bul sebepli azap shegip atırman. Biraq ta, men arlanbayman. Sebebi Kimge isengenimdi bilemen ha'm Onın' mag'an tapsırg'anın O'zi sol ku'nge deyin saqlay alatug'ınına da isenemen.
13 Mennen o'zin' esitken durıs ta'liymattı o'rnek qılıp, Masix İysag'a degen isenim ha'm su'yispenshilik penen jasa.
14 Sag'an tapsırılg'an iygilikli ta'liymattı ishimizde jasaytug'ın Muxaddes Ruwx ja'rdeminde saqla.
15 Aziya u'lkesindegilerdin' ha'mmesinin', solar arasında Figel ha'm Ermogennin' meni taslap ketkenin bilesen'.
16 İyemiz Onisifordın' u'y-ishine O'z rehmin bersin. O'ytkeni ol ko'p ma'rte mag'an jubanısh berdi ha'm tutqınlıg'ımnan arlanbadı.
17 Kerisinshe, Rimge kelgende, meni tapqansha, erinbey izledi.
18 Sol ku'ni İyemiz og'an O'z rehmin bersin! Onın' Efeste mag'an qansha xızmet etkenin sen de ju'da' jaqsı bilesen'.

2 Timofey 2
1 Ulım, al sen İysa Masix arqalı beriletug'ın miyrim menen ku'shke tolıp bar.
2 Ko'plegen gu'walar aldında mennen o'zin' esitken so'zlerdi isenimli adamlarg'a jetkiz. Sonda olar da basqalarg'a u'yrete aladı.
3 Masix İysanın' jaqsı a'skeri bolıp, menin' menen birge qıyınshılıqqa shıda.
4 Xızmetdegi a'sker o'zin a'skerlikke shaqırg'an a'skerbasının' kewlinen shıg'ıw ushın, turmıs isleri menen baylanbaydı.
5 Jarısqa tu'sken adam da qag'ıyda boyınsha jarıspasa, jen'is tajın kiymeydi.
6 Awır miynet etken diyxan zu'ra'a'tten birinshi bolıp u'les alıwı tiyis.
7 Aytqanlarım haqqında jaqsılap oylap ko'r. İyemizdin' O'zi sag'an ha'mmesin tu'sindiredi.
8 Dawıttın' urpag'ınan shıqqan ha'm o'limnen qayta tirilgen İysa Masixtı yadın'da saqla! Men ja'riyalap atırg'an Xosh Xabar – usı.
9 Men usı Xosh Xabar ushın azap shegip, ha'tte, jınayatshı sıyaqlı tutqın bolıp baylandım. Biraq, Qudaydın' so'zi baylawlı emes.
10 Sonlıqtan men tan'lap alıng'anlardın' da Masix İysa arqalı qutqarılıwdı ma'n'gilik saltanat penen alıwı ushın, ha'mme na'rsege shıdap atırman.
11 Bul so'z isenimli: «Eger Onın' menen birge o'lgen bolsaq, Onın' menen birge jasaymız da.
12 Eger sabırlılıq qılsaq, Onın' menen birge patshalıq etemiz. Eger Onnan waz keshsek, Ol da bizden waz keshedi.
13 Biz sadıq bolıp qalmasaq ta, Ol sadıq bolıp qaladı. Sebebi Ol O'zinen O'zi waz keshe almaydı».
14 Usılardı iseniwshilerge esletip tur. So'zler tuwralı tartıspawdı olarg'a Quday aldında eskertip qoy. Tartıslar tın'lawshılardı aynıtıwdan basqa hesh na'rsege jaramaydı.
15 Haqıyqat so'zlerin durıs u'yretetug'ın ha'm o'z isi ushın uyatqa qalmaytug'ın, Qudayg'a unamlı, jaqsı xızmetshi bolıwg'a jan-ta'nin' menen tırıs.
16 Jaramas ha'm bos so'zlerden awlaq bol. O'ytkeni bunday so'zler Qudaydan barg'an sayın uzaqlastıradı
17 ha'm juqpalı jara sıyaqlı tarqaladı. Usınday so'zlerdi aytıwshılar arasında Gimeney ha'm Filit te bar.
18 Olar haqıyqat jolınan adastı ha'm o'limnen qayta tiriliw a'lle qashan boldı dep, ayırım adamlardın' isenimin joq qılmaqta.
19 Biraq Quday salg'an ku'shli negiz bekkem turıptı. Sol negiz «İyemiz O'zine tiyisli bolg'anlardı biledi» ha'm «İyemizge tiyislimen, degen ha'r bir adam jamanlıqtan awlaq ju'rsin», – degen so'zler menen tastıyıqlang'an.
20 U'lken bir u'yde tek altın ha'm gu'mis ıdıslar emes, al ag'ash ha'm ılay ıdıslar da bar. Olardın' birewleri sıylı, al birewleri sıysız is ushın qollanıladı.
21 Solay etip, eger kim de kim o'zin jamanlıqlardan tazalasa, onda ol sıylı, muxaddes qılıng'an, xojayınına paydalı ha'm ha'r bir jaqsı iske tayın ıdıs boladı.
22 Al sen jaslıqtın' jaman ha'weslerinen awlaq bol. İyemizge taza kewil menen sıyınatug'ınlar menen birlikte haqıyqatlıq, isenim, su'yispenshilik ha'm tınıshlıqqa umtılıp jasa.
23 Aqılsız ha'm ma'nissiz tartıslardan qash. Sebebi bulardın' ja'njel tuwdıratug'ının sen bilesen'.
24 İyemizdin' xızmetshisi ja'njelpaz bolmawı kerek. Kerisinshe, ol ha'mme menen mu'la'yim, ta'lim beriwge qa'biletli ha'm sabırlı bolıwı tiyis.
25 Ja'ne ol o'zine qarsı bolg'anlarg'a a'lpayımlılıq penen jol-jorıq beriwi lazım. Sonda, mu'mkin, Quday sol adamlardın' da ta'wbege kelip, haqıyqatlıqtı biliwi ushın jol ashar.
26 Solay etip, olardın' aqılı kiredi ha'm qa'legenin isletiw ushın o'zlerin tutqın qılg'an shaytannın' duzag'ınan qutıladı.

2 Timofey 3
1 Mınanı bilip qoy: du'nyanın' son'g'ı ku'nlerinde awır waqıtlar keledi.
2 Adamlar o'zin jaqsı ko'retug'ın, du'nyaparaz, maqtanshaq, menmen, Qudayg'a til tiygizetug'ın, ata-anasına boysınbaytug'ın, jaqsılıqtı bilmeytug'ın, qudaysız,
3 miyrimsiz, kekshil, jalaxor, o'zin tutıp bilmeytug'ın, jawız, jaqsılıqtın' dushpanı,
4 satqın, qızba ha'm shırrıq boladı. Olar Qudaydan go're, ka'yip-sapanı ko'birek jaqsı ko'redi.
5 O'zlerin Qudaydın' jolı menen ju'rgen qılıp ko'rsetedi, biraq Onın' jolının' ku'shin ta'n almaydı. Bundaylardan awlaq bol.
6 O'ytkeni olardın' geybirewleri u'ylerge jasırın kirip, gu'nalarg'a batqan ha'm ha'r tu'rli jaman ha'weslerge berilgen sada hayallardı duzaqqa tu'siredi.
7 Bul hayallar haqıyqatlıqtı ba'rqulla u'yrenip, onı hesh qashan tu'sinip jete almaydı.
8 Yanis ha'm Yambris Muwsag'a qarsı shıqqanday, bul adamlar da haqıyqatqa qarsı turadı. Bundaylar – aqıl-oyları buzılg'an ha'm haqıyqıy isenimge iye emes adamlar.
9 Degen menen, olar uzaqqa barmaydı. Sebebi Yanis ha'm Yambris sıyaqlı, olardın' aqılsızlıg'ı ha'mmege a'shkara boladı.
10 Al sen menin' ta'liymatımdı, o'mir ta'rizimdi, maqsetimdi, isenimimdi, sabırlılıg'ımdı, su'yispenshiligimdi ha'm turaqlılıg'ımdı o'rnek tuttın'.
11 Basımnan keshken quwdalanıwlarımda ha'm Antioxiya, İkoniya, Listra qalalarında shekken azaplarıma sherik boldın'. Men qanshama azaplarg'a shıdam berdim! İyemiz meni ha'mmesinen qutqardı.
12 Haqıyqatında, Masix İysag'a tiyisli bolıp, Qudaydın' jolı menen jasawdı qa'lewshilerdin' ha'mmesi de quwdalanadı.
13 Biraq, jaman ha'm jalatay adamlar aldap ha'm aldanıp, ele de beter jaman bolıp bara beredi.
14 Al sen o'zin' u'yrengen ha'm isengen haqıyqatqa sadıq qal. O'ytkeni bunı kimlerden u'yrengenin'di bilesen'.
15 Ja'ne de, sen Muxaddes Jazıwlardı balalıg'ın'nan beri bilesen'. Bul Jazıwlar sag'an Masix İysag'a degen isenim arqalı qutqarılıw ushın danalıq bere aladı.
16 Muxaddes Jazıwlardın' ha'mmesi Qudaydın' Muxaddes Ruwxının' ilhamı menen jazılg'an bolıp, ta'lim beriw, a'shkaralaw, du'zetiw ha'm haqıyqatlıq boyınsha ta'rbiyalaw ushın paydalı.
17 Olar tiykarında Qudaydın' adamı ha'r bir jaqsı iske tayar bolıw ushın jetilisip baradı.

2 Timofey 4
1 Qudaydın' aldında ha'm tiriler menen o'lilerdi hu'kim etetug'ın Masix İysanın' aldında Onın' qayta keliwi ha'm Patshalıg'ı haqı qatan' buyıraman:
2 Qudaydın' so'zin ja'riyala. Zamannın' qolaylı yamasa qolaysız bolıwına qaramay, bul xızmetti dawam et. Adamlarg'a tolıq sabırlılıq penen ta'lim berip, a'shkarala, jolg'a sal ha'm aqıl-na'siyat et.
3 Sebebi adamlar durıs ta'liymattı tın'lamaytug'ın waqıtlar keledi. Olar jaman qa'lewlerine berilip, qulaqlarına jag'atug'ın so'zlerdi so'yleytug'ın ko'p mug'allimlerdi a'tiraplarına jıynaydı.
4 Olar haqıyqatlıqtı esitpew ushın qulaqların jawıp, an'ızlarg'a qulaq asatug'ın boladı.
5 Biraq sen ha'r qanday jag'dayda sergek bol. Kıyınshılıqlarg'a shıdam ber, Xosh Xabar ushın miynet etip, o'z xızmetin'di orınla.
6 O'ytkeni menin' qanım to'gilip, qurban bolmaqtaman ha'm du'nyadan o'tetug'ın waqtım da jaqınlastı.
7 Men ullı sawashta gu'restim, jarıstı juwmaqladım ha'm isenimimdi saqlap qaldım.
8 Endi bolsa, men ushın haqıyqatlıq tajı tayın tur. A'dil hu'kim etiwshi bolg'an İyemiz sol ku'ni usı tajdı mag'an, tek g'ana mag'an emes, al Onın' qayta keliwin intizarlıq penen ku'tkenlerdin' ha'mmesine de beredi.
9 Janıma tezirek keliwge bar ku'shin' menen tırıs.
10 Sebebi Dimas bul du'nyanı su'ygenlikten meni taslap, Salonikag'a ketti. Al Kriskiy Galatiyag'a, Titus Dalmatiyag'a ketti.
11 Janımda tek Luka g'ana bar. Sen Marktı tawıp, o'zin' menen birge alıp kel. Ol menin' xızmetime ja'rdem beredi.
12 Men Tixikti Efeske jiberdim.
13 Kelerin'de, menin' Troasta, Karptın' qasında qaldırıp ketken shapanımdı alıp kel. Ja'ne de kitaplarımdı, a'sirese oralg'an teri kitaplardı alıp kel.
14 Temir ustası İskender mag'an ko'p jamanlıq isledi. İyemiz og'an islegenlerine qaray qaytarsın.
15 Sen de onnan abaylı bol. O'ytkeni ol bizlerdin' so'zlerimizge qattı qarsı boldı.
16 Birinshi ma'rte o'zimdi aqlamaqshı bolıp juwap bergenimde, meni hesh kim jaqlamadı. Kerisinshe, ha'mme meni taslap ketti. Bunın' ushın Quday olardı keshirsin.
17 Biraq, Qudaydın' Xosh Xabarı men arqalı tolıq ja'riyalanıwı ushın ha'm pu'tkil milletler bunı esitiwi ushın, İyemiz mag'an ja'rdemge kelip, ku'sh-quwat berdi. Ol meni sol ta'rizde o'limnen qutqarıp qaldı.
18 İyemiz meni ha'r qanday jamanlıqtan qutqaradı ha'm O'zinin' Aspan Patshalıg'ına aman-esen aparadı. Og'an ma'n'gige alg'ıs-maqtawlar bolsın! Awmiyin.
19 Priskila menen Akilag'a ha'm Onisifordın' u'y-ishine sa'lem ayt.
20 Erastus Korinfte qaldı. Trofimdi awırıw halında Militte qaldırdım.
21 Kıstan burın keliwge bar ku'shin' menen tırıs. Ebul, Pud, Lin, Klavdiya ha'm barlıq iseniwshi tuwısqanlar sag'an sa'lem aytıp atır.
22 İyemiz senin' ruwxın' menen birge bolsın! Qudaydın' miyrimi sizlerge yar bolg'ay!

Titus 1
1 Qudaydın' qulı ha'm İysa Masixtın' elshisi bolg'an men, Pavelden, Titusqa sa'lem! Qudaydın' tan'lag'an adamlarının' isenimi bekkem bolıwı ushın ha'm o'zlerin Qudaydın' jolı menen alıp ju'retug'ın haqıyqatlıqtı olardın' biliwi ushın men tayınlandım.
2 Usı isenim ha'm haqıyqatlıqtı biliw o'tirik so'ylemeytug'ın Qudaydın' du'nya jaratılmastan burın wa'de etken ma'n'gilik o'mirin alıw u'mitine tiykarlang'an.
3 Waqtı kelgende, Quday O'z so'zin ja'riyalaw arqalı ashıp berdi. Al men usı so'zdi ja'riyalaw ushın Kutqarıwshımız Qudaydın' buyrıg'ı menen tapsırma aldım.
4 Ortaq isenimimiz boyınsha haqıyqıy ulım bolg'an Titusqa A'kemiz Quday ha'm Kutqarıwshımız İysa Masix miyrim ha'm tınıshlıq bersin!
5 Juwmaqlanbay qalg'an islerdi ta'rtiplestirip, menin' sag'an buyırg'anımday, ha'r bir qalada ja'ma'a't aqsaqalların tayınlawın' ushın, seni Kritte qaldırg'an edim.
6 Aqsaqal bolıp tayınlanatug'ın adam ayıpsız, tek bir hayallı bolsın. Onın' balaları da iseniwshi bolıp, a'depsiz ha'm ta'rbiya ko'rmegen, dep ayıplanbawı tiyis.
7 Sebebi ja'ma'a't jetekshisi Qudaydın' xızmetshisi sıpatında kemshiliksiz bolıwı kerek. Ol qaysar, qızba, ma'sku'nemlikke berilgen, ja'njelkesh, haram paydanı go'zleytug'ın bolmawı tiyis.
8 Kerisinshe, ol miymandos, jaqsılıqtı su'yiwshi, saldamlı, haq, muxaddes ha'm o'zin tutıp biletug'ın bolıwı kerek.
9 Ja'ne de, ja'ma'a't jetekshisi basqalardı durıs ta'liymat penen jigerlendiriwi ushın ha'm haqıyqatqa qarsı shıqqanlardı a'shkaralawı ushın, iseniwshilerge u'yretilgen haqıyqat so'zi boyınsha is tutıwı tiyis.
10 O'ytkeni haqıyqatqa boysınbaytug'ın, pa'tiwasız ha'm o'tirikshi ko'p adamlar bar. Onday adamlar a'sirese yahudiy toparları arasında ko'p.
11 Bunday adamlardın' awzın jawıw kerek. Olar o'z haram na'psi ushın, u'yretiwge bolmaytug'ın na'rselerdi u'yretip, barlıq xojalıqlardı buzıp ju'r.
12 Ha'tte, kritlilerdin' o'z shayırı: «Kritliler ba'rqulla o'tirikshiler, jawız haywanlar ha'm jalqaw ashko'zler bolg'an», – degen edi.
13 Bul gu'walıq – haqıyqat. Sonlıqtan isenimde bekkem turıwı ushın, olardı qatan' eskertip qoy
14 ha'm olardı yahudiylerdin' ma'nissiz an'ızlarına, haqıyqattan adasqan adamlardın' buyrıqlarına qulaq astırma.
15 Pa'k adamlar ushın ha'mme na'rse pa'k. Biraq, napa'k adamlar menen isenbeytug'ın adamlar ushın hesh bir na'rse pa'k emes. Sebebi olardın' aqıl-oyları da, hu'jdanı da iplaslang'an.
16 Qudaydı bilemiz, dese de, islegen isleri menen Onnan tanadı. Olar – jerkenishli, Qudaydın' so'zine qulaq aspaytug'ın ha'm ha'r qanday jaqsı iske jaramsız adamlar.

Titus 2
1 Al sag'an kelsek, sen durıs ta'liymat boyınsha ta'lim ber.
2 U'lken jastag'ı er adamlarg'a saldamlı ha'm hu'rmetke miyasar bolıwdı, o'zlerin tutıp biliwdi, isenimde, su'yispenshilikte ha'm sabırlılıqta bekkem bolıwdı u'yret.
3 Sol sıyaqlı, u'lken jastag'ı hayallarg'a da hu'rmetke ılayıqlı o'mir su'riwdi, o'sekshi ha'm araqtın' qulı bolmawdı, al jaqsılıqtı u'yretiwshi bolıwı kerekligin u'yret.
4 -
5 Sonda u'lken jastag'ı hayallar jas hayallarg'a aqıl-na'siyat bere aladı. Qudaydın' so'zine til tiymewi ushın, olar jas hayallarg'a ku'yewlerin ha'm balaların su'yiwdi, o'zlerin tutıp biliwdi, pa'k, xojalıqqa janku'yer, miyrimli bolıwdı ha'm ku'yewlerine boysınıwdı u'yrete aladı.
6 Jas er adamlarg'a da o'zlerin tıyıp biliwdi na'siyat et.
7 Jaqsı isler islep, olarg'a ha'r bir na'rsede o'rnek bol. Ta'lim bergenin'de hadal ha'm saldamlı bolıp,
8 hesh kim ayıplay almaytug'ın durıs so'zlerdi so'yle. Solay etip, sag'an qarsı shıqqanlar bizler tuwralı hesh jaman na'rse ayta almag'anlıqtan uyalıp qaladı.
9 Kullarg'a xojayınlarına ha'r bir na'rsede boysınıp, olardın' kewlinen shıg'ıwdı, qaytarıp so'ylemey
10 ha'm urlıq islemey, tolıq sadıqlıq ko'rsetiwdi u'yret. Sonda olar Kutqarıwshımız Qudaydın' ta'liymatına ha'r ta'repleme jaqsı at keltiredi.
11 O'ytkeni Qudaydın' qutqaratug'ın miyrimi pu'tkil adamlarg'a ashıq ko'rindi.
12 Bul miyrim bizlerge qudaysızlıqtan ha'm du'nyanın' jaman ha'weslerinen waz keship, ha'zirgi da'wirde o'zlerimizdi tıyıp biliwdi, haq bolıwdı ha'm Qudaydın' jolına ılayıqlı o'mir su'riwdi u'yretedi.
13 Ja'ne de, ol bizlerge ha'zirshe, mu'ba'rek u'mitimizdin', yag'nıy ullı Qudayımız ha'm Kutqarıwshımız bolg'an İysa Masixtın' saltanat penen keliwin ku'ttiredi.
14 İysa Masix ha'r bir gu'namızdın' to'lemin o'tep qutqarıw ushın ha'm bizlerdi tazalap, O'zine tiyisli ha'm jaqsılıq islewge intalı bir xalıq jaratıw ushın, O'zin bizler ushın qurban etti.
15 Usılardı tolıq biylik penen u'yretip, jigerlendir ha'm keyi. O'zin'di hesh kimge kemsitpe.

Titus 3
1 Basshılarg'a ha'm hu'kimetke boysınıp qulaq asıwdı, ha'r bir iygilikli isti islewge tayar bolıwdı,
2 hesh kimdi o'sek qılmay ha'm ja'njelkesh bolmay, mu'la'yim bolıp, ha'mme adamlarg'a ha'r ta'repleme jumsaq qatnasta bolıwdı iseniwshilerge esletip qoy.
3 Sebebi bir waqıtları bizler de aqılsız, qulaq aspaytug'ın, adasqan, ha'r tu'rli jaman ha'wesler menen ha'zliklerdin' qulı bolg'an, jamanlıq ha'm ku'nshillik penen jasag'an, basqalar bizlerdi ha'm bizler de bir-birimizdi jek ko'rgen adamlar edik.
4 Biraq, Kutqarıwshımız Quday O'z miyrimin ha'm adamg'a degen su'yispenshiligin ashıq ko'rsetkende,
5 Ol bizlerdi qılg'an haq islerimiz sebepli emes, al O'z miyrim-sha'pa'a'ti menen qutqardı. Bizlerdi Muxaddes Ruwxı arqalı gu'nadan tazalap, qaytadan tuwıldırdı ha'm jan'aladı.
6 -
7 Onın' miyrimi menen aqlanıp, o'zlerimiz u'mit etken ma'n'gilik o'mirdin' miyrasxorları bolıwımız ushın, Ol Muxaddes Ruwxın Kutqarıwshımız İysa Masix arqalı mol-mol etip jawdırdı.
8 Bul so'z – haqıyqat. Qudayg'a isengenlerdin' o'zlerin jaqsı islerdi islewge arnawg'a tırısıwları ushın, aytqanlarımdı talap etiwin'di qa'leymen. Bular – adamlar ushın jaqsı ha'm paydalı.
9 Biraq, aqılsız tartıslar menen shejireler tuwralı so'zlerden, Muxaddes Nızamg'a baylanıslı aytıs ha'm ja'njellerden qash. O'ytkeni bular paydasız ha'm biykar na'rseler.
10 Alawızlıq tuwdıratug'ın adamg'a bir-eki eskertiw jasag'annan son', onın' menen baylanıstı u'z.
11 Bunday adamnın' buzılg'anın ha'm o'z-o'zin hu'kim etip, gu'na islep atırg'anın bilesen'.
12 Artemdi yamasa Tixikti sag'an jibergenimde, da'rhal Nikopoliske, menin' janıma keliwge bar ku'shin'di sal. Sebebi qıstı sol jerde o'tkiziwge qarar ettim.
13 Nızam xızmetkeri Zenas penen Apolostı jolg'a atlandırg'anın'da, olar hesh bir na'rsege mu'ta'j bolmawı ushın g'amxorlıq jasa.
14 Mu'ta'j adamlarg'a ja'rdem beriw ushın ha'm jemissiz o'mir su'rmew ushın, bizin' adamlarımız da jaqsı islerdi islewge o'zlerin bag'ıshlawdı u'yrensin.
15 Menin' janımdag'ılardın' ha'mmesi sag'an sa'lem aytıp atır. Ortaq isenimdegi bizlerdi su'yetug'ınlarg'a sa'lem ayt. Qudaydın' miyrimi ha'mmen'izge yar bolsın!

Filimon 1
1 İysa Masix ushın tutqın bolg'an men, Pavelden ha'm tuwısqanımız Timofeyden, bizler menen birge xızmet etetug'ın su'yikli Filimong'a sa'lem!
2 Ja'ne de, apamız Afiyag'a, bizler menen birge Qudaydın' a'skeri bolg'an Arxipke ha'm senin' u'yin'degi iseniwshiler ja'ma'a'tine de sa'lem jollaymız.
3 A'kemiz Quday ha'm İyemiz İysa Masix sizlerge miyrim ha'm tınıshlıq bersin!
4 Men duwa etkenimde seni tilge alıp, Qudayıma ba'rqulla shu'kirlik bildiremen.
5 Sebebi senin' İyemiz İysag'a degen isenimin' ha'm pu'tkil iseniwshilerge degen su'yispenshiligin' haqqında esitip atırman.
6 İsenimin'di basqalar menen bo'lisiwde ta'sirli bolıwın' ushın, qullası, Masix arqalı bizler iye bolatug'ın ha'r qanday iygilikti biliwde jetilisip barıwın' ushın duwa etip atırman.
7 O'ytkeni tuwısqanım, sen sebepli iseniwshilerdin' kewilleri ko'terilip qaldı. Solay etip, senin' su'yispenshiligin' mag'an u'lken quwanısh ha'm ta'selle berdi.
8 Sonlıqtan Masixtın' elshisi sıpatında wazıypan'dı atqarıwdı sag'an buyırıwg'a biyligim bolsa da,
9 -
10 ha'zir İysa Masix ushın tutqın bolg'an men, g'arrı Pavel, qamaqta menin' ulım bolg'an Onisim ushın sennen su'yispenshilik penen o'tinip sorayman.
11 Ol bir waqıtları sag'an paydasız bolg'an edi, biraq endi bolsa sag'an da, mag'an da ju'da' paydalı bolıp qaldı.
12 Onı, yag'nıy o'z ju'rek-bawırımdı sag'an qaytarıp jiberip atırman.
13 Xosh Xabar ushın qamaqta bolg'anımda, senin' ornın'da mag'an xızmet etiwi ushın onı janımda alıp qalıwdı qa'ler edim.
14 Biraq, senin' isleytug'ın jaqsılıg'ın' ma'jbu'riy tu'rde emes, al o'z ıqtıyarın' menen bolıwı ushın, senin' qayılshılıg'ın'sız hesh na'rse islegim kelmedi.
15 Mu'mkin, onın' sennen waqıtsha ayra tu'skeninin' sebebi onı ma'n'gige qaytarıp alıwın' ushın bolg'an shıg'ar.
16 Onı endi qul dep emes, al quldan zıyat su'yikli tuwısqanın' sıpatında qabıl et. A'sirese men ushın ol ju'da' qa'dirli. Al sen ushın bolsa, ol ha'm qul sıpatında, ha'm İyemizdegi bir tuwısqan sıpatında ja'ne de qa'dirlirek boladı.
17 Sonlıqtan eger meni joldasım dep sanaytug'ın bolsan', onı meni qabıl etkendey, qabıl et.
18 Ol sag'an qanday da bir jamanlıq islegen bolsa yamasa qarızdar bolsa, menin' esabıma jazıp qoy.
19 Men, Pavel, bunı o'z qolım menen jazıp atırman: men to'leymen. Al senin' mag'an o'z o'mirin' menen qarızdar ekenin'di aytpay-aq qoyayın.
20 Awa, tuwısqanım, men sennen İyemiz aldında bir ja'rdem alayın. Masix aldında kewlimdi ko'ter.
21 Kulaq asatug'ının'a isenip, sag'an jazıp atırman. Senin' aytqanımnan da artıq isleytug'ının'dı bilemen.
22 Sonın' menen birge, mag'an turatug'ın bir orın da tayarla. O'ytkeni Quday sizlerdin' duwa etip sorag'anların'ızg'a juwap berip, meni sizlerge jiberetug'ınınan u'mit etemen.
23 İysa Masix ushın menin' menen birge tutqın bolg'an Epafras sag'an sa'lem aytıp atır.
24 Ja'ne de, bizler menen xızmet etip atırg'an Mark, Aristarx, Dimas ha'm Luka da sag'an sa'lem jollap atır.
25 İyemiz İysa Masixtın' miyrimi sizlerge yar bolsın!

Evreyler 1
1 Quday a'yyemgi zamanlarda payg'ambarlar arqalı ko'p ma'rtebe ha'm ha'r tu'rli jollar menen ata-babalarımızg'a so'ylegen edi.
2 Al bul son'g'ı waqıtlarda bolsa, Quday bizlerge O'z Ulı İysa arqalı so'yledi. Quday O'z Ulın pu'tkil barlıqtın' miyrasxorı etip belgilep, Ol arqalı pu'tkil du'nyanı jaratqan edi.
3 Qudaydın' Ulı – Qudaydın' saltanatının' jarqırag'an nurı bolıp, Ol Qudaydın' ta'biyatının' haqıyqattan qanday ekenin ko'rsetedi. Ul O'zinin' qu'diretli so'zi menen pu'tkil barlıqtı saqlap tur. Ol O'zin qurban etip, bizlerdi gu'nalarımızdan tazalag'annan son', joqarıdag'ı qu'diretli Qudaydın' on' ta'repine otırdı.
4 Qudaydın' Ulı perishtelerden qanshelli joqarı attı alg'an bolsa, Ol olardan sonshelli u'stin turadı.
5 O'ytkeni Quday perishtelerdin' qaysı birine: «Sen Menin' Ulımsan', Bu'gin Men Sag'an A'ke boldım». Ja'ne de: «Men Og'an A'ke bolaman, Ol Mag'an Ul boladı», – degen edi?
6 Ja'ne de, Quday tun'g'ısh Ulın du'nyag'a jiberip atırıp bılay degen: «Menin' barlıq perishtelerim Og'an tabınsın».
7 Al perishteler haqqında bolsa, Muxaddes Jazıw bılay deydi: «Quday O'z perishtelerin samalday, Xızmetshilerin ottın' jalınınday qıladı».
8 Biraq, Qudaydın' Ulı haqqında Muxaddes Jazıw bılay deydi: «O Quday, Senin' taxtın' ma'n'gi turadı, Patshalıq biyligin' – a'dil biylik.
9 Sen haqlıqtı su'yip, nızamsızlıqtı jek ko'rdin'. Sonlıqtan Quday, Senin' Qudayın', Seni xızmetke tayınlap, Sag'an joldasların'a qarag'anda, Dan'q ha'm quwanıshtı ko'birek berdi».
10 Ja'ne de, bılay deydi: «O İyemiz, A'wel basta jerdin' tiykarın Sen salg'ansan'. Aspandı da Senin' qolların' jaratqan.
11 Jer ha'm aspan joq bolıp ketedi, biraq Sen ma'n'gige barsan'. Olardın' ha'mmesi de kiyimdey tozıp qaladı.
12 Olardı shapan sıyaqlı orap qoyasan', Olar kiyim sıyaqlı o'zgertiledi. Biraq, Sen hesh qashan o'zgermeysen', O'mir jılların' da tamam bolmaydı».
13 Quday perishtelerdin' hesh birine de: «Dushpanların'dı ayaqların'nın' astına bastırmag'anımsha, Menin' on' jag'ımda otır», – demegen.
14 Aqırı perishtelerdin' ha'mmesi qutqarılıwg'a iye bolatug'ınlarg'a xızmet qılıw ushın jiberilgen xızmetshi ruwxlar-g'o.

Evreyler 2
1 Sonlıqtan esitkenlerimizden uzaqlap, joldan shıg'ıp ketpewimiz ushın, esitkenlerimizge ele de ko'birek dıqqat awdarıwımız kerek.
2 Sebebi perishteler arqalı aytılg'an so'z ku'shke iye bolıp, ha'r qanday jınayat ha'm boysınbawshılıq ushın a'dil jaza beriletug'ın edi.
3 Solay eken, da'slep İyemiz İysa ta'repinen aytılg'an, son'ınan Onnan esitkenler ta'repinen tastıyıqlang'an ullı qutqarılıwg'a itibarsız qarasaq, bizler bul jazadan qalay qashıp qutıla alamız?
4 Quday da bul haqqında ka'ramatlı belgiler, tan' qalarlıq na'rseler ha'm ha'r tu'rli ka'ramatlı isler arqalı, ja'ne de, O'z qa'lewi boyınsha Muxaddes Ruwxtın' sıyların u'lestiriwi arqalı gu'walıq berdi.
5 Quday bizler so'z etip atırg'an keleshek zamandı perishtelerge bag'ınıshlı qılg'an joq.
6 Kerisinshe, Muxaddes Jazıwdın' bir jerinde birew bılay dep gu'walıq bergen edi: «O İyem, Sen eske alg'anday adam kim o'zi? Sen og'an g'amxorlıq ko'rsetetug'ınday, adam ulı kim bolıptı?
7 Onı perishtelerden az waqıtqa to'menirek qoydın', Dan'q-hu'rmet tajın og'an kiydirip,
8 Ha'mme na'rseni onın' ayaqlarına bas urg'ızdın'». Quday ha'mme na'rseni adamg'a bag'ınıshlı qılıp, og'an bag'ınıshlı bolmag'an hesh bir na'rse qaldırmadı. Degen menen, ha'mme na'rsenin' adamg'a bag'ınıshlı ekenin bizler elege deyin ko'rmey atırmız.
9 Biraq bizler perishtelerden az waqıtqa to'menirek qoyılg'an İysanın' o'lim azabın shekkeni ushın, dan'q-hu'rmet tajın kiygenin ko'rip turmız. Awa, Ol Qudaydın' miyrimi menen ha'mme adamlar ushın o'limdi basınan keshirgen edi.
10 Ha'mme na'rse Quday ushın ha'm Quday arqalı bar bolg'an. Usı Quday ko'p perzentlerin ullılıqqa eristiriw ushın, olardı qutqarılıwg'a jetelewshi İysanı azap-aqıretler arqalı minsizlikke jetkiziwdi maqul ko'rdi.
11 O'ytkeni muxaddes qılıwshı İysa ha'm Ol muxaddes qılg'an iseniwshilerdin' ha'mmesi bir A'keden. Sonlıqtan İysa olardı «tuwısqanlarım» dep atawg'a uyalmaydı.
12 İysa bılay deydi: «Quday, Senin' atın'dı tuwısqanlarıma ja'riya etemen, Olardın' jıyınında Seni alg'ıslayman».
13 Ja'ne basqa jerde bılay delingen: «Men Qudayg'a su'yenemen» tag'ı da: «Minekey, Men Qudaydın' Mag'an bergen balaları menen birge usı jerdemen».
14 Bul balalar et ha'm qannan ibarat bolg'anlıqtan, İysanın' O'zi de olarg'a ten'lesip, et ha'm qannan ibarat bolg'an adamnın' denesine iye boldı. Bunı Ol o'lim u'stinen biylikke iye bolg'andı, yag'nıy shaytandı O'z o'limi arqalı nabıt qılıw ushın
15 ha'm o'mir boyı o'lim qorqınıshı sebepli qul bolg'anlardın' ha'mmesin azat qılıw ushın isledi.
16 Sebebi, a'lbette, İysa perishtelerge emes, al İbrayımnın' urpag'ınan bolg'anlarg'a ja'rdem etedi.
17 Sol sebepten Qudaydın' xızmetinde miyrim-sha'pa'a'tli ha'm sadıq bas ruwxaniy bolıp, adamlardın' gu'naların tazalaw ushın, Ol ha'r ta'repleme tuwısqanlarına uqsawı kerek edi.
18 Onın' O'zi sınaqqa tu'sip, azap shekkenlikten, Ol sınaqqa tu'skenlerge de ja'rdem ete aladı.

Evreyler 3
1 Solay etip, bizler menen birge Quday ta'repinen shaqırılg'an, ha'y muxaddes tuwısqanlarım, Qudaydın' elshisi ha'm bas ruwxaniyi, dep o'zlerimiz ashıq ta'n alg'an İysa haqqında teren' oylan'lar!
2 Muwsa Qudaydın' pu'tkil shan'arag'ında Qudayg'a sadıq bolg'anınday, İysa da O'zin xızmetke qoyg'an Qudayg'a sadıq boldı.
3 U'ydi salg'an u'ydin' o'zinen go're ko'birek hu'rmet ko'rgeni sıyaqlı, İysa da Muwsadan go're joqarıraq ullılıqqa ılayıq tabıldı.
4 Ha'r bir u'ydin' qurıwshısı bar, al Quday pu'tkil barlıqtın' jaratıwshısı.
5 Muwsa keleshekte aytılatug'ın so'zler haqqında gu'walıq beriw ushın, Qudaydın' pu'tkil shan'arag'ında bir xızmetker sıpatında sadıq boldı.
6 Biraq, Masix Qudaydın' shan'arag'ın basqaratug'ın Ul sıpatında sadıq boldı. Eger o'zlerimizdegi u'mit sebepli payda bolatug'ın batırlıq ha'm quwanıshtı aqırına deyin bekkem saqlasaq, bizler – Onın' shan'arag'ımız.
7 Sol sebepten Muxaddes Ruwx bılay deydi: «Eger bu'gin Qudaydın' dawısın esitsen'iz,
8 Sho'ldegi sınaq waqtında qozg'alan' ko'tergen ata-babaların'ızday, Kaysarlıq etpen'ler.
9 Olar sol jerde qırıq jıl boyı Menin' islerimdi ko'rgen bolsa da, Meni sınay berdi.
10 Sonlıqtan Men sol a'wladqa g'a'zeplenip bılay dedim: „Olardın' ju'rek qa'lewleri ba'rqulla tuwrı emes, Olar Menin' jollarımdı bilmedi“.
11 Ja'ne de, Men qa'ha'rlengenimde: „Olar Menin' dem alıw ushın beretug'ın ma'kanıma kirmeydi“, – dep ant ishken edim».
12 Ha'y tuwısqanlarım, ju'regin'iz isenbey jawız bolıp qalıp, tiri Qudaydan bezip ketiwden saq bolın'lar!
13 Kerisinshe, aran'ızdag'ı hesh birin'iz gu'nanın' aldawına erip, ju'regin qaysar qılmawı ushın, ha'r ku'ni ele «bu'gin» dep aytılıp atır eken, bir-birin'izdi jigerlendirip barın'lar.
14 O'ytkeni eger bizler da'slepki isenimimizdi aqırına deyin bekkem saqlasaq, Masixqa tiyisli bolg'an ha'mme na'rsege sherikles bolamız.
15 Joqarıda bılay delingen edi: «Eger bu'gin Qudaydın' dawısın esitsen'ler, Og'an qarsı qozg'alan' ko'tergen ata-babaların'ızday, Kaysarlıq etpen'ler».
16 Qudaydın' so'zin esitse de, Og'an qarsı qozg'alan' ko'tergen kimler edi? Muwsanın' basshılıg'ında Mısırdan shıqqanlardın' ha'mmesi emes pe edi?
17 Quday kimlerge qırıq jıl ashıwlı edi? Gu'na islep, su'yekleri sho'lde qalg'anlarg'a emes pe?
18 Quday kimlerge: «Menin' dem alıw ushın beretug'ın ma'kanıma kirmeysizler», – dep ant ishken edi? O'zine boysınbag'anlarg'a emes pe?
19 Solay etip, ko'rip turg'anımızday, olar isenbegenlikten sol jerge kire almadı.

Evreyler 4
1 Sonlıqtan Quday beretug'ın dem alıstı, yag'nıy Ol beretug'ın tınıshlıqtı alıw haqqında wa'de ele de ku'shke iye eken, aran'ızdag'ı ha'r birin'iz usı wa'deden bos qalıp qoyıwdan qorqıp, saq bolın'lar.
2 Sebebi bizlerge ja'riyalang'an Xosh Xabardı ata-babalarımız da esitken edi. Biraq olar esitken so'zlerin isenim menen qabıl etpegenlikten, bul so'zlerdin' olarg'a paydası tiymedi.
3 Quday du'nyanı jaratıp bolg'annan keyin-aq, dem alıw ushın beretug'ın ma'kandı tayarlap qoyg'an bolsa da, olar haqqında bılay degen: «Men qa'ha'rlengenimde: „Olar Menin' dem alıw ushın beretug'ın ma'kanıma hesh qashan kirmeydi“, – dep ant ishtim». Biraq, isenetug'ın bizler sol ma'kang'a kiremiz.
4 Muxaddes Jazıwdın' bir jerinde jetinshi ku'n haqqında bılay delingen: «Quday jetinshi ku'ni barlıq islerinen dem aldı».
5 Ja'ne de, Muxaddes Jazıwdın' basqa jerinde Quday bılay degen: «Olar Menin' dem alıw ushın beretug'ın ma'kanıma hesh qashan kirmeydi».
6 Solay etip, aldın Xosh Xabardı esitkenler so'zge qulaq aspag'anlıqtan, dem alatug'ın ma'kang'a kirmedi. Biraq, basqalar ushın ol jerge kiriwge mu'mkinshilik bar.
7 Sol sebepten Quday «bu'gin» dep atalatug'ın ja'ne bir ku'ndi belgilep, aldın aytılg'anday, ko'p waqıtlardan son', Dawıt arqalı bılay degen edi: «Eger bu'gin Qudaydın' dawısın esitsen'ler, Kaysarlıq etpen'ler».
8 Eger Eshua izraillılardı Qudaydın' dem alıw ushın beretug'ın ma'kanına eristirgende, Quday son'ınan basqa bir ku'n haqqında aytpag'an bolar edi.
9 Demek, Qudaydın' xalqı ushın haqıyqıy dem alatug'ın waqıt keledi.
10 Quday du'nyanı jaratqannan son' qalay dem alg'an bolsa, Ol beretug'ın dem alıstı, yag'nıy Ol beretug'ın tınıshlıqtı alg'an ha'r bir adam da o'z islerinen solay dem aladı.
11 Solay eken, hesh birimiz boysınbag'an sol adamlarg'a erip adaspay, Quday beretug'ın dem alıstı, yag'nıy Ol beretug'ın tınıshlıqtı alıwg'a tırısayıq.
12 Qudaydın' so'zi tiri ha'm ta'sirli. Ol eki ju'zli qılıshtan da o'tkir bolıp, jan menen ruwxtı, buwın menen su'yeklerdi bo'letug'ın da'rejede sug'ılıp kiredi: ol ju'rektegi oy ha'm niyetlerdi a'shkara qıladı.
13 Jaratılg'an hesh bir na'rse Quday aldında jasırın emes. Onın' ko'z aldında ha'r bir na'rse ashıq ha'm ayan. Bizler usı Qudayg'a esap beremiz.
14 Biraq, bizlerde aspang'a ko'terilgen ullı bas ruwxaniyimiz – Qudaydın' Ulı İysa bar. Sonlıqtan o'zlerimiz ashıq ta'n alg'an isenimimizdi bekkem saqlayıq.
15 Ol – bizlerdin' ha'lsizliklerimizdi bo'lise alatug'ın bas ruwxaniy. Onın' O'zi ha'r ta'repleme bizler sıyaqlı sınaldı, biraq gu'na islemedi.
16 Sonlıqtan rehimlilik alıw ushın ha'm kerek waqtında o'zlerimizge ja'rdem etetug'ın miyrimge erisiw ushın, Qudaydın' miyrimge iye taxtına batıllıq penen jaqınlayıq.

Evreyler 5
1 Ha'r bir bas ruwxaniy adamlar arasınan tan'lap alınadı ha'm ol Qudayg'a baylanıslı islerde adamlardın' wa'kili bolıp, olardın' gu'naları ushın Qudayg'a sadaqa ha'm qurbanlıqlar beriw ushın tayınlanadı.
2 Bilmey qalıp joldan adasqanlarg'a ol mu'la'yimlilik penen qatnas jasay aladı. O'ytkeni onın' o'zinin' de ha'lsiz jerleri bar.
3 Sol sebepten ol tek xalıqtın' gu'naları ushın emes, al o'zinin' gu'naları ushın da qurbanlıq beriwi sha'rt.
4 Hesh bir adam bas ruwxaniy bolıw ma'rtebesine o'zliginen erise almaydı. Tek Xaron sıyaqlı Quday ta'repinen shaqırılsa g'ana erise aladı.
5 Sol sıyaqlı, Masix ta bas ruwxaniy bolıw ma'rtebesine iye bolıw ushın, O'zin O'zi ullılag'an joq. Al Og'an: «Sen Menin' Ulımsan', Bu'gin Men Sag'an A'ke boldım», – degen Qudaydın' O'zi Onı usı ma'rtebege eristirdi.
6 Muxaddes Jazıwdın' basqa jerinde Quday Og'an bılay degen: «Sen Melxisedek sıyaqlı, Ma'n'gige ruwxaniysen'».
7 Masix jer ju'zinde adam bolıp jasag'an ku'nlerde O'zin o'limnen qutqara alatug'ın ku'shke iye bolg'an Qudayg'a ba'lent dawıs penen nala etip, ko'z jasların to'gip, duwa etip jalbarındı. Ol Qudayg'a boysıng'anlıqtan, Quday Onı esitti.
8 Ol Qudaydın' Ulı bolsa da, shekken azapları arqalı boysınıwdı u'yrendi.
9 Masix usı ta'rizde minsizlikke erisip, O'zine boysınatug'ınlardın' ha'mmesi ushın ma'n'gilik qutqarılıwg'a jol ashtı
10 ha'm Ol Quday ta'repinen Melxisedek sıyaqlı bas ruwxaniy, dep ataldı.
11 Melxisedek haqqında aytajaq ko'p so'zlerimiz bar, biraq sizler zeyinsiz bolg'anlıqtan, tu'sindiriw qıyın boladı.
12 Usı waqıtqa kelip, sizler mug'allim bolıwın'ız kerek edi. Biraq sizler Qudaydın' so'zlerinin' da'slepki tiykarların qaytadan u'yreniwge mu'ta'jsiz. Sizlerge ku'shli awqat emes, al su't kerek!
13 Su't penen azıqlanatug'ın ha'r bir adam go'dek, yag'nıy haqıyqatlıq so'zi boyınsha jasawda ta'jiriybesiz adam bolg'anı.
14 Al ku'shli awqat eresek adamlar ushın, yag'nıy o'mirdegi ta'jiriybesi arqalı jaman menen jaqsını ayırıw sezimine iye bolg'anlar ushın arnalg'an.

Evreyler 6
1 Sonlıqtan Masix haqqında baslang'ısh ta'liymattı u'yreniwde toqtap qalmayıq, al alg'a ilgerilep, jetisip barayıq. O'limge jetelewshi isler ushın ta'wbe etiwden, Qudayg'a iseniwden,
2 suwg'a shomıldırıw haqqında qag'ıydalardan, qol qoyıp duwa etiwden, o'lilerdin' tiriliwinen ha'm ma'n'gilik hu'kimnen ibarat bolg'an sol ta'liymattın' tiykarların qaytadan salmayıq.
3 Eger Quday ruxsat berse, bizler alg'a ilgerilep, jetisip baramız.
4 Bir ma'rtebe haqıyqatlıq nurı tu'sip, Qudaydın' sıyının' da'min tatqan ha'm Muxaddes Ruwxqa sherik bolg'anlardı,
5 Qudaydın' so'zinin' jaqsı ekenin ha'm keleshektin' qu'diretli islerin o'mirlerinde ko'rip bolıp,
6 isenimnen qaytqanlardı du'zetip ta'wbe qıldırıw mu'mkin emes. Sebebi olar Qudaydın' Ulın o'zleri qaytadan atanaq ag'ashqa shegelep, masqara qılg'an boladı.
7 U'stine jiyi-jiyi jawg'an jawındı ishken ha'm o'zinde islegenlerge paydalı zu'ra'a't bergen jerdi Quday jarılqaydı.
8 Biraq, shen'gel ha'm jantaq o'sirgen jer jaramsız bolıp, ko'p ku'tpey g'arg'ısqa ushıraydı ha'm aqırı jandırılıp jiberiledi.
9 Sizlerge kelsek, su'yikli tuwısqanlarım, bizler usılay desek te, sizlerdin' qutqarılıwg'a baylanıslı ele de ko'birek jarılqawlarg'a iye ekenin'izge isenimimiz ka'mil.
10 O'ytkeni Quday a'dalatsız emes: Ol sizlerdin' miynetin'izdi ha'm iseniwshilerge qılg'an ha'm qılıp atırg'an xızmetin'iz arqalı O'zine ko'rsetken su'yispenshiligin'izdi umıtpaydı.
11 Ha'r birin'izdin' u'mitin'izdi aqırına deyin bekkem saqlawın'ız ushın, usılay g'ayrat salıwın'ızdı a'rman etemiz.
12 Ja'ne de erinshek bolmay, Quday ta'repinen wa'de etilgenlerdi isenim ha'm sabırlılıq penen alg'anlardan o'rnek alıwın'ızdı qa'leymiz.
13 Quday İbrayımg'a wa'de bergende, O'zinen ullıraq hesh kim bolmag'anlıqtan, O'zinin' atı menen ant iship,
14 bılay degen edi: «Seni u'sti-u'stine jarılqayman, Urpaqların'dı sansız qılıp ko'beytemen».
15 Solay etip, İbrayım sabırlılıq penen ku'tip, wa'de etilgendi aldı.
16 Adamlar o'zlerinen ullıraq bolg'an menen ant ishedi. Olar ushın ant aytılg'an so'zlerdi tastıyıqlap, ha'r bir tartıstı toqtatadı.
17 Sol sıyaqlı, Quday da O'z erkinin' o'zgermeytug'ının wa'deni alg'anlarg'a ashıq ko'rsetpekshi bolıp, wa'desin ant penen tastıyıqladı.
18 Solay etip, usı eki na'rse, yag'nıy wa'de ha'm ant o'zgermeydi. Sebebi Quday olardı aytqanda o'tirik so'ylewi mu'mkin emes. Sonlıqtan o'zlerimizge berilgen u'mitti bekkem saqlawımız ushın, Qudaydan pana tapqan bizler olar arqalı u'lken jubanıshqa iye bolamız.
19 Bizlerdin' bul u'mitimiz janlarımız ushın kemenin' ko'shkisi sıyaqlı isenimli ha'm bekkem. Usı u'mit bizlerdi aspandag'ı Muxaddes shatırdın' perdesinin' arg'ı ta'repine o'tkizedi.
20 İysa bizler ushın sol jerge bizlerden aldın kirip, Melxisedek sıyaqlı ma'n'gige bas ruwxaniy boldı.

Evreyler 7
1 Bul Melxisedek Sa'lem patshası ha'm Ku'diretli Qudaydın' ruwxaniyi edi. Ol patshalardı jen'iliske ushıratıp qaytıp kiyatırg'an İbrayımdı qarsı alıp, og'an pa'tiyasın bergen edi.
2 Al İbrayım og'an ha'mme na'rsenin' onnan birin bergen edi. Onın' eki atı bar, birinshisi Melxisedek bolıp, bul attın' ma'nisi «a'dillik patshası», al ekinshisi Sa'lem patshası bolıp, bul attın' ma'nisi «tınıshlıq patshası» degendi an'latadı.
3 Onın' a'kesi, anası ha'm shejiresi belgisiz. O'mirinin' bası, ya son'ı joq. Ol sol jag'ınan Qudaydın' Ulına uqsaydı ha'm ma'n'gige ruwxaniy bolıp qaladı.
4 Karan'lar, ol qanshelli ullı! Ha'tte, tu'p babamız İbrayım da tu'sken oljalarının' onnan birin og'an bergen edi.
5 Lebiy urıwınan shıqqan ruwxaniyler Muxaddes Nızamdag'ı buyrıq boyınsha o'z tuwısqanlarınan, yag'nıy xalıqtan, ha'mmesi de İbrayımnın' urpaqları bolsa da, onnan birin alıwı tiyis edi.
6 Melxisedek Lebiy urıwınan bolmasa da, İbrayımnan onnan birin alıp, Qudaydın' wa'desine iye bolg'an og'an pa'tiyasın bergen edi.
7 Pa'tiya bergen adam pa'tiya alg'an adamnan ullı ekeni so'zsiz.
8 Onnan birin alatug'ın ruwxaniylerdin' basında o'lim bar. Biraq, İbrayımnan onnan birin alg'an Melxisedektin' tiri ekeni haqqında gu'walıq bar.
9 Demek, onnan birin alatug'ın Lebiydin' o'zi de İbrayım arqalı onnan birin berdi, dep aytıwg'a boladı.
10 O'ytkeni Melxisedek İbrayımdı qarsı alg'anda, Lebiy ele babası İbrayımnın' belinde edi.
11 İzrail xalqı Muxaddes Nızamdı lebiylilerdin' ruwxaniylik xızmeti tiykarında alg'an edi. Biraq eger Xaron a'wladınan bolg'an lebiylilerdin' ruwxaniylik xızmeti arqalı minsizlikke erisiw mu'mkin bolg'anda, onda Melxisedek sıyaqlı basqa bir ruwxaniydin' keliwine ha'jet bar ma edi?
12 Sebebi ruwxaniylik xızmeti o'zgertilse, Muxaddes Nızam da o'zgertiliwi tiyis.
13 Aldın so'z etilgen adam, yag'nıy İysa basqa urıwdan shıqqan edi. Sol urıwdan hesh kim qurbanlıq shalınatug'ın orında xızmet etpegen.
14 Al İyemiz İysanın' Yahuda urıwınan kelip shıqqanı anıq. Muwsa bul urıwg'a baylanıslı ruwxaniylik haqqında hesh na'rse aytpag'an edi.
15 Melxisedekke uqsag'an basqa bir ruwxaniy payda bolg'anınan bul so'zlerimiz ele de anıg'ıraq boladı.
16 İysa Lebiy urıwına baylanıslı bolg'an Muxaddes Nızamdag'ı qag'ıydalar boyınsha emes, al tawsılmaytug'ın o'mir qu'direti menen ruwxaniy boldı.
17 O'ytkeni Muxaddes Jazıwda Ol haqqında: «Sen Melxisedek sıyaqlı, Ma'n'gige ruwxaniysen'», – degen gu'walıq bar.
18 Ruwxaniylik haqqında a'welgi qag'ıydalar ha'lsiz ha'm paydasız bolg'anlıqtan biykar etildi.
19 Sebebi Muxaddes Nızam hesh bir na'rseni minsizlikke eristirmedi. Bunın' ornına, bizlerdi Qudayg'a jaqınlastıratug'ın jaqsı u'mit berildi.
20 İysa Qudaydın' bergen antı boyınsha ruwxaniy boldı. Al lebiyli ruwxaniyler Qudaydın' antı boyınsha ruwxaniy bolg'an joq.
21 İysa O'zine: «Quday İyemiz ant ishti, Ol antınan taymaydı: „Sen ma'n'gige ruwxaniysen'“», – degen Qudaydın' antı boyınsha ruwxaniy boldı.
22 Solay etip, İysa ele de jaqsıraq kelisimnin' girewi boldı.
23 Ja'ne bir ayırmashılıg'ı mınaday: a'piwayı ruwxaniylerdin' sanı ko'p edi. O'ytkeni o'lim olarg'a xızmetlerin dawam etiwge tosqınlıq qılatug'ın edi.
24 Biraq İysa ma'n'gi jasaytug'ın bolg'anlıqtan, Onın' ruwxaniyligi de ma'n'gi.
25 Sonlıqtan Ol O'zi arqalı Qudayg'a kelgenlerdi pu'tkilley qutqaratug'ın ku'shke iye. Sebebi Ol ma'n'gige tiri bolıp, Qudaydan olar ushın o'tinip soraydı.
26 İysa bizlerge kerek bolg'an bas ruwxaniydin' anıq O'zi boladı. O'ytkeni Ol muxaddes, ayıpsız, pa'k, gu'nakarlardan ajıratılg'an ha'm aspannan da joqarı ko'terilip, ullı abırayg'a iye bolg'an.
27 Basqa bas ruwxaniyler sıyaqlı, ha'r ku'ni a'weli O'z gu'naları ushın, al son'ınan xalıqtın' gu'naları ushın qurbanlıq beriwdin' Og'an ha'jeti joq. Sebebi Ol O'zin qurban etip, bul isti bir ma'rtebe ha'm birotala orınladı.
28 Muwsanın' Nızamı adam bolg'anlıqtan minsiz emes bolg'anlardı bas ruwxaniy qılıp qoyadı. Biraq Muwsanın' Nızamınan son', Qudaydın' ant etip bergen wa'desi Onın' ma'n'gige minsiz Ulın bas ruwxaniy etip qoydı.

Evreyler 8
1 Aytqanlarımızdın' toq eteri mınadan ibarat: bizlerdin' aspanda qu'diretli Qudaydın' on' jag'ında otırg'an bas ruwxaniyimiz İysa bar.
2 Ol sol jerde adam ta'repinen emes, al Quday ta'repinen qurılg'an haqıyqıy ha'm muxaddes shatırda xızmet qıladı.
3 Ha'r bir bas ruwxaniy sadaqa ha'm qurbanlıqlar beriw ushın tayınlanadı. Sonlıqtan bizlerdin' bas ruwxaniyimizdin' de beretug'ın bir na'rsesi bolıwı tiyis edi.
4 Eger İysa jer ju'zinde qalg'anda, ruwxaniy bolmas edi. O'ytkeni a'lle qashan jer ju'zinde Muxaddes Nızam boyınsha sadaqalar beretug'ın ruwxaniyler bar.
5 Biraq, bul ruwxaniyler aspandag'ı haqıyqıy ha'm muxaddes shatırdın' u'lgisi ha'm ko'len'kesi bolg'an jerdegi Muxaddes shatırda xızmet etedi. Sebebi Muwsa usı Muxaddes shatırdı qurıwg'a kiriskende, Quday ta'repinen bılay dep eskertilgen edi: «Abayla, ha'r bir na'rseni tawda o'zin'e ko'rsetilgen u'lgi boyınsha isle».
6 Al İysa burıng'ıdan da jaqsıraq wa'delerge tiykarlanıp du'zilgen, Quday menen adamlardın' arasındag'ı jaqsıraq kelisimnin' ta'welleshisi boldı. Sonlıqtan Ol ruwxaniylerdin' xızmetinen anag'urlım joqarıraq xızmetke iye boldı.
7 Eger sol birinshi kelisim kemshiliksiz bolg'anda, onın' ornına ekinshisin du'ziwdin' keregi bolmas edi.
8 Al, xalqın ayıplı dep tapqan Qudaydın' so'zleri mınaday: «Jaratqan İyemiz bılay deydi: „Men İzrail xalqı ha'm Yahudiya xalqı menen, Jan'a kelisim du'zetug'ın ku'nler jaqınladı.
9 Bul kelisim Men olardın' ata-babalarının' qolınan uslap, Mısır elinen alıp shıqqan waqtımda, Olar menen du'zgen kelisim sıyaqlı bolmaydı. O'ytkeni olar Menin' kelisimime sadıq bolmadı. Sonda Men de olardan ju'zimdi teris burdım.
10 Sol ku'nlerden son', İzrail xalqı menen du'zetug'ın kelisimim mınaw: Nızamlarımdı olardın' sana-sezimlerine salıp, Ju'reklerine oyıp jazıp qoyaman. Men olardın' Qudayı bolaman, Olar Menin' xalqım boladı.
11 Hesh kimnin' janındag'ı adamg'a, Ya bolmasa, o'z tuwısqanına, İyemizdi bil, dep u'yretiwine ha'jet joq. Sebebi kishkenesinen u'lkenine deyin, Olardın' ha'mmesi Meni biletug'ın boladı.
12 Men olardın' nahaq islerin rehimlilik penen keshiremen, Gu'naların qaytıp esime almayman“».
13 Quday «jan'a kelisim» dep, burıng'ısının' go'nergen ko'rsetti. Go'nergen na'rse ko'p o'tpey joq boladı.

Evreyler 9
1 Birinshi kelisim da'wirinde sıyınıw qag'ıydaları ha'm adamnın' qolınan qurılg'an Muxaddes shatır bar edi.
2 Kurılg'an sol Muxaddes shatırdag'ı «Muxaddes bo'lme» dep atalatug'ın birinshi bo'lmede shıra qoyg'ısh, stol ha'm stoldın' u'stinde Qudayg'a usınılg'an nanlar bolatug'ın edi.
3 Muxaddes shatırdag'ı ekinshi perdenin' artında «En' muxaddes bo'lme» dep atalatug'ın ekinshi, ishki bo'lme bar edi.
4 Bul bo'lmede xosh iyisli zatlar tu'tetiletug'ın altınnan islengen orın ha'm ha'mme jeri altın menen qaplang'an Kelisim sandıg'ı bar edi. Sandıqtın' ishinde manna salıng'an altın gu'ze, Xaronnın' bo'rtken hasası ha'm on buyrıq oyıp jazılg'an taslar bar edi.
5 Sandıqtın' u'stinde kerub atlı ullı perishtelerdin' mu'sini bar edi. Olar sandıqtın' u'stindegi gu'nalar keshiriletug'ın jerdi qanatları menen jawıp turatug'ın edi. Biraq, ha'zir bul na'rseler haqqında birme-bir ayta almaymız.
6 Muxaddes shatır usılay u'skenelengen edi. Onın' birinshi bo'lmesine ruwxaniyler ha'r qashan kirip, sıyınıw xızmetin orınlaytug'ın edi.
7 Al ekinshi, ishki bo'lmege bolsa, bir jılda bir ma'rtebe tek bas ruwxaniy g'ana kire alatug'ın edi. Ol o'zi menen birge sol jerge o'zinin' gu'nalarının' ha'm xalıqtın' bilmey islegen gu'nalarının' keshiriliwi ushın shalıng'an qurbanlıqtın' qanın alıp kiriwi tiyis edi.
8 Bul arqalı Muxaddes Ruwx bizlerge mınanı bildiredi: Muxaddes shatırdın' birinshi bo'lmesi ele bar eken, En' muxaddes bo'lmege baratug'ın jol jabıq boladı.
9 Bul ha'zirgi zaman ushın tımsal bolıp, berilgen sadaqalar ha'm qurbanlıqlardın' Qudayg'a sıyınatug'ın adamnın' hu'jdanın pa'kley almaytug'ının ko'rsetedi.
10 Bular tek jewge, ishiwge ha'm ha'r qıylı diniy tazalanıw u'rdislerine baylanıslı na'rseler bolıp, jan'a du'zim payda bolg'ang'a deyin ku'shke iye bolg'an sırtqı qag'ıydalar g'ana.
11 Biraq Masix payda bolg'an jaqsı na'rselerdin' bas ruwxaniyi bolıp kelip, qoldan sog'ılmag'an, yag'nıy bul du'nyadag'ı jaratılıstan bolmag'an ullıraq ha'm minsiz Muxaddes shatırg'a kirdi.
12 Masix teke ha'm baspaqlardın' qanı menen emes, al O'z qanı menen En' muxaddes bo'lmege birinshi ha'm son'g'ı ma'rtebe kirip, bizlerge ma'n'gilik qutqarılıw alıp keldi.
13 Burın haramlanıp qalg'anlardın' denesinin' pa'k bolıwı ushın, olardın' u'stilerine teke menen o'gizlerdin' qanı ha'm qasharlardın' ku'li sebilip, olardı muxaddes qılatug'ın edi.
14 Al endi bolsa, ma'n'gilik Muxaddes Ruwx arqalı O'zin minsiz qurbanlıq qılıp Qudayg'a bag'ıshlag'an Masixtın' qanı bizlerdin' tiri Qudayg'a xızmet ete alıwımız ushın, hu'jdanımızdı o'limge jetelewshi islerden tazalawı so'zsiz.
15 Solay etip, Quday ta'repinen shaqırılg'anlardın' wa'de etilgen ma'n'gilik miyrastı alıwı ushın, Masix Quday menen adamlardın' arasında du'zilgen jan'a kelisimnin' ta'welleshisi boldı. O'ytkeni Ol adamlardı birinshi kelisimnin' waqtında islegen gu'nalarınan qutqarıw ushın, O'zin qurban etti.
16 Wa'siyat bar jerde wa'siyat etken adamnın' o'limin tastıyıqlaw da kerek boladı.
17 Wa'siyat tek adamnın' o'liminen son' g'ana ku'shke iye boladı. Wa'siyat etken adam tiri bolsa, ol hesh qanday ku'shke iye emes.
18 Sonlıqtan birinshi kelisim de qan to'gilgennen keyin ku'shke endi.
19 Muwsa Muxaddes Nızamnın' ha'r bir buyrıg'ın xalıqqa ja'riyalag'annan son', baspaq ha'm tekelerdin' suw qosılg'an qanına qızıl ju'n ha'm issop sho'bin malıp alıp, kelisim kitabının' da, pu'tkil xalıqtın' da u'stine septi de:
20 «Bul – Qudaydın' sizler menen du'zgen kelisimin bekitetug'ın qan», – dedi.
21 Sonday-aq, ol Muxaddes shatırdın' ha'm sıyıng'anda qollanılatug'ın barlıq zatlardın' u'stine de qan septi.
22 Haqıyqattan da, Muxaddes Nızam boyınsha derlik ha'mme na'rse qan menen tazalanadı. Kan to'gilmese, gu'na keshirilmeydi.
23 Solay etip, aspandag'ı haqıyqıy na'rselerdin' u'lgisi bolg'an bul na'rseler usılay tazalanıwı kerek edi. Biraq aspandag'ı na'rseler bolsa, onnan da jaqsıraq qurbanlıqlar menen tazalanıwı tiyis.
24 Sebebi Masix aspandag'ı haqıyqıy ha'm muxaddes shatırdın' u'lgisi bolg'an, qoldan qurılg'an Muxaddes shatırg'a emes, al tuwrı aspang'a kirip, ha'zir bizler ushın Qudaydın' aldında tur.
25 Maldın' qanı menen En' muxaddes bo'lmege jıl sayın kiretug'ın bas ruwxaniy sıyaqlı, aspang'a kirgen Masixqa O'zin qayta-qayta qurban etiwdin' keregi joq.
26 Eger olay bolmag'anda, du'nya jaratılg'annan baslap Masixtın' qayta-qayta azap shegiwi tiyis bolar edi. Biraq Masix O'zin qurban etip, gu'nanı joq qılıw ushın, zamannın' aqırında tek bir ma'rtebe jerge keldi.
27 Bir ma'rtebe o'lip, onnan son' hu'kim etiliw adamlardın' ta'g'dirine jazılg'an.
28 Sol sıyaqlı, Masix ta ko'plerdin' gu'naların juwıw ushın, birinshi ha'm son'g'ı ma'rtebe qurban boldı. Ekinshi ma'rtebe bolsa, Ol gu'nalardı juwıw ushın emes, al O'zin intizarlıq penen ku'tip atırg'anlardı tolıq qutqarıw ushın keledi.

Evreyler 10
1 Muxaddes Nızam keleshektegi jaqsı na'rselerdin' haqıyqıy kelbeti emes, al ko'len'kesi g'ana. Sonlıqtan usı Muxaddes Nızam boyınsha ha'r jılı u'zliksiz beriletug'ın birdey qurbanlıqlar Qudayg'a sıyınatug'ınlardı hesh qashan tolıq pa'kley almaydı.
2 Eger tolıq pa'kley alsa, qurbanlıq beriliw toqtatılmas pa edi? O'ytkeni sıyınıwshılar bir ma'rtebe gu'nalarınan tazalang'anınan son', olarda qaytıp gu'nakarlıq sezimi qalmag'an bolar edi.
3 Biraq usı qurbanlıqlar adamlarg'a jıl sayın gu'naların esine tu'siredi.
4 Sebebi o'gizler menen tekelerdin' qanı gu'nalardı joq qıla almaydı.
5 Sol sebepten Masix du'nyag'a kelip, Qudayg'a bılay degen edi: «Kurbanlıq penen sadaqanı Sen qa'lemedin', Biraq, Men ushın bir dene tayarladın'.
6 Jag'ılg'an sadaqalardı ha'm gu'na ushın berilgen qurbanlıqlardı Sen xosh ko'rmedin'.
7 Sonda Men bılay dedim: „Oralg'an kitapta Men tuwralı jazılg'anday, O Quday, Senin' qa'lewin'di orınlaw ushın, Mine, Men keldim“».
8 To'mendegilerdin' Muxaddes Nızam boyınsha beriletug'ınına qaramastan, Masix aldın: «Kurbanlıqlardı, sadaqalardı, jag'ılg'an sadaqalardı ha'm gu'na ushın berilgen qurbanlıqlardı Sen qa'lemedin' ha'm olardı xosh ko'rmedin'», – degen edi.
9 Son'ınan Masix: «Senin' qa'lewin'di orınlaw ushın, Men keldim», – dedi. Yag'nıy, Ol ekinshi kelisimdi ornatıw ushın, birinshi kelisimdi biykar etti.
10 Qudaydın' usı qa'lewi boyınsha, İysa Masix O'z denesin birinshi ha'm son'g'ı ma'rtebe qurban etiwi arqalı bizler muxaddes qılındıq.
11 Ha'r bir ruwxaniy ha'r ku'ni xızmette turıp, birdey qurbanlıqlardı qayta-qayta beredi. Biraq bul qurbanlıqlar gu'nalardı hesh qashan joq qıla almaydı.
12 Al bizlerdin' bas ruwxaniyimiz Masix gu'nalar ushın ma'n'gilikke tatırlı tek bir qurbanlıq berip, Qudaydın' on' ta'repine otırdı.
13 Ol sol waqıtlardan beri, O'z dushpanlarının' ayaqlarının' astına basılıwın ku'tpekte.
14 O'ytkeni Ol muxaddes qılıng'anlardı tek bir qurbanlıq penen ma'n'gilikke minsiz qıldı.
15 Muxaddes Ruwx ta bul haqqında bizlerge gu'walıq beredi. A'weli Ol bılay degen:
16 «Jaratqan İyemiz bılay deydi: „Sol ku'nlerden son', Olar menen du'zetug'ın kelisimim mınaw: Nızamlarımdı olardın' ju'reklerine salıp, Sana-sezimlerine oyıp jazıp qoyaman“».
17 Son'ınan Ol qosımsha qılıp, bılay deydi: «Olardın' gu'naların ha'm nızamsız islerin qaytıp esime almayman».
18 Demek, gu'nalar keshirilgen bolsa, endi olar ushın qurbanlıq beriwdin' de keregi joq.
19 Sonlıqtan ha'y tuwısqanlarım, İysanın' qanı sebepli aspandag'ı En' muxaddes bo'lmege kiriwge bizlerde batıllıq bar.
20 Ol bizlerge Muxaddes shatırdag'ı perde arqalı, yag'nıy O'z denesi arqalı sol En' muxaddes bo'lmege kiriwge jan'a ha'm tiri jol ashıp berdi.
21 Usı İysa – Qudaydın' shan'arag'ın basqaratug'ın bizlerdin' ullı ruwxaniyimiz.
22 Sol sebepten Onın' qanı menen hu'jdanımız ayıplag'an islerden janımızdı tazalap ha'm denemizdi taza suw menen juwıp, tolıq isenim menen shın ju'rekten Qudayg'a jaqınlayıq.
23 O'zlerimiz ashıq moyınlag'an u'mitimizdi ekilenbey bekkem saqlayıq. Sebebi wa'de bergen Quday sadıq.
24 Bir-birimizge g'amxor bolıp, bir-birimizdi su'yispenshilikke ha'm jaqsı isler islewge ruwxlandırayıq.
25 Ayırım adamlardın' a'detke aylandırg'anınday, jıynalıslarımızdı qaldırmayıq. Kerisinshe, İyemiz keletug'ın sol ku'nnin' jaqınlag'anın bilip, bir-birimizdi ele de ko'birek jigerlendirip barayıq.
26 O'ytkeni eger bizler haqıyqattı bilgenimizden son' da, bile tura gu'na islewdi dawam etsek, onda endi gu'nalar ushın beriletug'ın basqa qurbanlıq joq.
27 Tek hu'kimdi ha'm Qudayg'a qarsı bolg'anlardı jandırıp joq qılatug'ın lawlag'an ottı qorqınısh penen ku'tiw g'ana qaladı.
28 Muwsanın' Nızamın ta'n almay buzg'an adam eki yamasa u'sh gu'wanın' gu'walıg'ı menen ayawsız tu'rde o'ltiriletug'ın edi.
29 Endi bir oylanıp ko'rin'ler, Qudaydın' Ulın ayaq astı etip, o'zin muxaddes qılg'an qandı, yag'nıy kelisimdi bekitken qandı qa'dirsiz ko'rgen ha'm Qudaydın' miyirimli Ruwxın masqaralag'an adam bunnan da awırıraq jazag'a ılayıqlı bolmay ma?
30 Sebebi bizler «O'sh alıw Menin' qolımda, sazayın O'zim beremen» ha'm ja'ne de «Jaratqan İyemiz O'z xalqın hu'kim etedi», – degen Qudaydı bilemiz.
31 Tiri Qudaydın' qolına tu'siw qanshelli qorqınıshlı!
32 Al sizler o'zlerin'izge haqıyqatlıq nurı tu'skennen son', azap-aqıretlerge tolı gu'reske shıdag'an da'slepki ku'nlerin'izdi eske tu'sirin'ler.
33 Geybir waqıtları o'zlerin'iz el-jurt aldında masqara etilip, ja'bir shegetug'ın edin'ler. Al ayırım waqıtları usınday awhalg'a tu'skenlerdin' ha'siretin bo'lisetug'ın edin'ler.
34 Sizler isenim sebepli qamaqta bolg'anlardın' da da'rtlerine sherik boldın'lar. O'zlerin'izdi ele de jaqsıraq ha'm ma'n'gige bar bolatug'ın mal-mu'lik ku'tip turg'anın bilip, mal-mu'lkin'izdin' talan-taraj qılınıwın quwanısh penen qabıl ettin'ler.
35 Solay etip, usı bekkem isenimin'izdi joytpan'lar. O'ytkeni ol ushın alatug'ın sıyın'ız u'lken.
36 Qudaydın' qa'lewin orınlap, wa'de etilgendi alıwın'ız ushın, sizlerge sabırlılıq kerek boladı.
37 Sebebi Quday bir payg'ambarı arqalı bılay degen: «Endi az-maz waqıttan keyin, Keletug'ın tez arada keledi, Ol keshikpeydi.
38 Mag'an tiyisli aqlang'an adam isenimi menen jasaydı, Eger ol arqag'a sheginse, og'an kewlim tolmaydı».
39 Bizler arqag'a sheginip nabıt bolatug'ınlardan emespiz. Al, isenip qutqarılatug'ınlardanbız.

Evreyler 11
1 İsenim – bul u'mit etilgen na'rselerdin' a'melge asatug'ınına ha'm ko'rinbeytug'ın zatlardın' bar ekenine gu'mansız iseniw.
2 Ata-babalarımız usınday isenimi sebepli, Quday ta'repinen xoshametlendi.
3 Bizler isenimimiz sebepli, du'nyanın' Qudaydın' so'zi menen jaratılg'anın tu'sinemiz. Solay etip, ko'rinbeytug'ın na'rselerden ko'rinetug'ın na'rseler payda bolg'an.
4 İsenimi sebepli, Abıl Qudayg'a Kainnan go're jaqsıraq qurbanlıq berdi. Ol isenimi sebepli aqlang'an adam dep sanalıp, Quday ta'repinen xoshametlendi. O'ytkeni Quday onın' bergen sadaqaların qabıl etti. Abıl o'lgen bolsa da, onın' isenim menen islegen isi ele u'lgi bolıp kelmekte.
5 İsenimi sebepli, Enok o'lim ko'rmey-aq joqarıg'a alındı. Onı hesh kim taba almadı, sebebi Quday onı joqarıg'a alg'an edi. Ol joqarıg'a alınıwg'a deyin onın' Qudayg'a unag'an adam ekeni haqqında gu'walıq berildi.
6 İsenim bolmasa, Qudayg'a unaw mu'mkin emes. O'ytkeni kim de kim Qudayg'a jaqınlamaqshı bolsa, Onın' bar ekenine ha'm Onın' O'zin izlegenlerdi sıylıqlaytug'ınına iseniwi tiyis.
7 İsenimi sebepli, Nux ele bolmag'an na'rseler tuwralı Quday ta'repinen eskertilgende, Qudaydan qorqıp, shan'arag'ının' qutqarılıwı ushın, keme soqtı. Ol bul arqalı du'nyanı hu'kim etti ha'm isenimi sebepli aqlanıwg'a eristi.
8 İsenimi sebepli, İbrayım wa'de etilgen elge ketiw ushın shaqırılg'anda, Qudaydın' so'zine boysınıp, qay jerge ketip baratırg'anın bilmese de, jolg'a shıqtı.
9 İbrayım wa'de etilgen elge ornalasqanda, isenimi sebepli jat jerli adamday bolıp jasadı. O'zi menen birdey wa'dege sherik bolg'an Isaq ha'm Yaqıp penen, ol shatırlarda o'mir keshirdi.
10 Sebebi ol do'retiwshisi de, qurıwshısı da Quday bolg'an, bekkem tiykarg'a iye qalanı ku'tetug'ın edi.
11 İsenimi sebepli, Saranın' na'silsiz bolıwına ha'm o'zinin' jası o'tkenine qaramay, İbrayım a'ke bolıw mu'mkinshiligine eristi. O'ytkeni ol wa'de etken Qudaydın' sadıq ekenine isendi.
12 Solay etip, bir adamnan, yag'nıy qartayıp na'silsizlenip qalg'an İbrayımnan aspandag'ı juldızlar sıyaqlı, ten'iz jag'asındag'ı qum sıyaqlı esap-sansız a'wladlar payda boldı.
13 Aldın aytılg'an bul adamlardın' ha'mmesi de o'mirlerinin' aqırına deyin isenimin saqlap qaldı. Wa'de etilgenlerdi almasa da, olardı uzaqtan ko'rip quwandı. Olar o'zlerinin' jer ju'zinde jat ha'm qonaq adamlar ekenin ashıq moyınladı.
14 Usılay so'ylegen adamlar o'z watanın izlep ju'rgenin ko'rsetedi.
15 Eger olar o'zleri taslap ketken eldi watanım dep oylay bergende, sol jerge qaytıp barıwg'a jol tabar edi.
16 Biraq, olar jerdegi watannan da jaqsırag'ın, yag'nıy aspandag'ı watandı a'rman etetug'ın edi. Sol sebepten Quday olardın' Qudayı bolıwg'a arlanbaydı. Sebebi Ol olar ushın bir qala tayarlap qoyıptı.
17 -
18 İbrayım sınalg'anda, isenimi sebepli ulı Isaqtı qurbanlıqqa berdi. Quday İbrayımg'a: «Senin' urpag'ın' Isaq arqalı dawam etedi», – degen wa'deni bergen bolsa da, ol jalg'ız ulın qurban etpekshi boldı.
19 O'ytkeni İbrayım Quday o'lilerdi de tirilte aladı, dep isendi. Astarlap aytqanda, ol Isaqtı o'limnen qaytarıp aldı.
20 İsenimi sebepli, Isaq keleshekte bolatug'ın na'rselerdi boljap, ulları Yaqıp ha'm İsabqa pa'tiyasın berdi.
21 Yaqıp o'lerinen aldın isenimi sebepli, Yusuptın' eki ulına birme-bir pa'tiyasın berdi ha'm hasasının' ushına su'yenip, Qudayg'a sıyındı.
22 Yusup o'lerinen aldın isenimi sebepli, İzrail balalarının' Mısırdan shıg'atug'ının boljap ayttı ha'm olarg'a keterinde o'zinin' su'yegin alıp ketiwdi buyırdı.
23 Muwsa tuwılg'anda, ata-anası isenimi sebepli, onı u'sh ay jasırıp qoydı. Sebebi balanın' ayrıqsha ekenin ko'rdi ha'm patshanın' pa'rmanınan qorqpadı.
24 Muwsa erjetkende, isenimi sebepli, Faraonnın' qızının' balası dep atalıwdan waz keshti.
25 Ol waqıtsha gu'nakar o'mirdin' ka'yip-sapasın su'riwdin' ornına, Qudaydın' xalqı menen birge ja'bir shegiwdi tan'ladı.
26 Masix sebepli xorlanıwdı Mısırdın' g'a'ziynelerinen de ullıraq baylıq dep sanadı. O'ytkeni ol alajaq sıyın ku'tetug'ın edi.
27 İsenimi sebepli, ol patshanın' qa'ha'rinen qorqpay, Mısırdı taslap ketti. Ko'rinbeytug'ın Qudaydı ko'rgendey, ol ma'rt edi.
28 Tun'g'ıshlardı nabıt qılg'an perishte izraillılarg'a qol tiygizbesin dep, Muwsa isenimi sebepli, Kutqarılıw bayramının' qurbanlıg'ının' shalınıwın ha'm onın' qanının' qapılarg'a sebiliwin buyırdı.
29 İsenimi sebepli, izraillılar Kızıl ten'izdi qurg'aq jerden o'tkendey keship o'tti. Mısırlılar da usılay islemekshi bolıp ha'reket etkende, suwg'a batıp ketti.
30 İsenimi sebepli, izraillılar Erixo qalasının' a'tirapın jeti ku'n aylang'anda, qala diywalları quladı.
31 Sonda isenimi sebepli, buzıq hayal Rahab ta Qudayg'a boysınbaytug'ın adamlar menen birge o'ltirilmedi. Sebebi ol jansızlardı jıllı ju'zlik penen qabıl alg'an edi.
32 Ja'ne ne aytayın? Gedeon, Barak, Samson, Effa, Dawıt, Samuel ha'm barlıq payg'ambarlar haqqında aytıp otırıw ushın waqtım jetpeydi.
33 İsenimi sebepli, olar patshalıqlardı jen'di, a'dillik ornattı, wa'de etilgen na'rselerdi aldı ha'm arıslanlardın' awızların tosıp qoydı.
34 Lawlag'an ottı so'ndirdi, qılısh ju'zinen qashıp qutıldı. Ha'lsiregende Qudaydan ku'sh aldı, sawashta qu'diretli boldı ha'm jaw a'skerlerin qıyrattı.
35 İsenimi sebepli, hayallar o'z marhumların tirilgen halda qaytarıp aldı. Al ayırımları ele de jaqsıraq tiriliwge erisiw ushın, azatlıqtan waz keshti ha'm azaplanıp o'ltirildi.
36 Ja'ne geybirewleri masqaralanıp, qamshı jedi, ha'tte, shınjırlar menen baylanıp, qamaqqa salındı.
37 İsenimi sebepli, olar tas penen urıldı, pıshqı menen kesilip ekige bo'lindi, qılıshtan o'tkerilip o'ltirildi. Koy ha'm eshkinin' terilerin jamılıp, sergizdan bolıp ju'rdi, joqshılıqta jasadı, qıyınshılıqlarg'a ushıradı ha'm xorlıq ko'rdi.
38 Du'nya bul adamlarg'a ılayıq emes edi! Olar sho'llerdi, tawlardı, u'n'girlerdi ha'm to'lelerdi gezip sebil boldı.
39 Olardın' ha'mmesi de isenimi sebepli Quday ta'repinen xoshametlengen bolsa da, wa'de etilgendi almadı.
40 O'ytkeni Quday bizler ushın bunnan da jaqsıraq na'rseni tayarlap qoyg'anlıqtan, olar bizlersiz minsizlikke erispedi.

Evreyler 12
1 Minekey, bizlerdi qorshag'an usınday ko'p sanlı gu'walar toparı bar eken. Sonlıqtan bizler de kesent beretug'ın ha'r bir ju'kti ha'm o'zlerimizge tez jabısatug'ın gu'nanı taslap, Quday aldımızg'a qoyg'an jarısta shıdamlılıq penen juwırayıq.
2 İsenimimizdin' tiykarın salıwshı ha'm onı minsizlikke eristiriwshi İysag'a ko'z tigeyik. Ol O'zin ku'tip turg'an quwanısh ushın, atanaq ag'ashta shegeleniwdin' shermendeshiligin pisent etpey o'limge barıp, Qudaydın' taxtının' on' ta'repine otırdı.
3 Gu'nakarlardın' usınday qarsılıqlarına shıdag'an İysanı oylan'lar. Sonda haldan tayıp, ruwxıy tu'skinlikke tu'speysizler.
4 Sizler gu'nag'a qarsı gu'reste qanın'ız to'gilgenshe gu'resken joqsız-g'o.
5 Qudaydın' O'z ullarına so'ylegendey qılıp, sizlerge aytqan mına aqıl-na'siyatın umıttın'ız: «Ulım! Jaratqan İyemizdin' ta'rbiyasına itibarsız qarama, Ol seni a'shkaralag'anda, ruwxın'dı tu'sirme.
6 Sebebi Ol su'ygen adamın ta'rbiyalaydı, Ulı qılıp qabıl etken ha'r bir adamın jazalaydı».
7 Ta'rbiyalanıw ushın shegip atırg'an azapların'ızg'a shıdan'lar. Quday sizlerge O'z balalarınday qatnas jasap atır-g'o. A'kesi ta'repinen ta'rbiyalanbaytug'ın ul bola ma?
8 Ha'r bir adam alatug'ın ta'rbiyanı almay atırg'an bolsan'ız, onda sizler haqıyqıy ullar emes, al nekesiz tuwılg'an balalarsız.
9 Sonday-aq, bizlerdi ta'rbiyalag'an du'nyadag'ı a'kelerimizdi bizler hu'rmet etetug'ın edik. Onday bolsa, ruwxıy A'kemiz bolg'an Qudayg'a ele de ko'birek boysınıp jasawımız kerek emes pe?
10 A'kelerimiz bizlerdi o'zleri durıs dep oylag'an jol boyınsha qısqa waqıt ishinde ta'rbiyaladı. Biraq Quday Onın' muxaddesligine sherik bolıwımız ushın, bizlerdin' paydamızdı oylap ta'rbiyalaydı.
11 Ta'rbiyalaw ushın berilgen ha'r bir jaza waqtında quwanısh emes, al qapagershilik alıp keledi. Biraq keyin ala ol usılay ta'rbiyalang'an adamlarg'a tınıshlıq beriwshi haqlıq alıp keledi.
12 Solay etip, tu'sken en'sen'izdi ko'terip, ayaqların'ızda tik turın'lar.
13 Aran'ızda isenimi aqsag'anlar jaman jolg'a tu'spey tuwrılanıwı ushın, du'ziw jol menen ju'rin'ler.
14 Ha'mme menen tatıw bolıp jasawg'a ha'm muxaddes bolıwg'a tırısın'lar. Muxaddeslikke iye bolmay turıp, hesh kim de İyemizdi ko'rmeydi.
15 Aran'ızdag'ı hesh birin'iz Qudaydın' miyriminen ayırılıp qalmawı ushın ha'm aran'ızda sizlerge zıyan tiygizip, ko'plerdi za'ha'rleytug'ın ashshı tamır ko'gerip shıqpawı ushın, bir-birin'izge jaqsılap qaran'lar.
16 İshin'izde hesh kim buzıqshılıq islemesin yamasa tun'g'ıshlıq huqıqın bir awqat ushın satqan İsab sıyaqlı qudaysız bolmasın.
17 Xabarın'ız bar, İsab son'ınan a'kesinin' pa'tiyasın alıwdı qa'legende, tilegi qabıl etilmedi. Ol ko'z jasların to'gip jalbarınsa da, o'zi islep qoyg'an isti o'zgerte almadı.
18 Sizler jaqınlag'an taw – ko'zge ko'rinetug'ın, lawlap jang'an, qaran'g'ılıq penen tu'nekke sho'kken, dawıl basqan,
19 ka'rnay sesti ha'm Qudaydın' so'zi jan'lag'an Sinay tawı emes. Qudaydın' sol dawısın esitkenler bizlerge qaytıp aytılmasın, dep jalbarıng'an edi.
20 O'ytkeni olar: «Eger tawg'a, ha'tte, maldın' tuyag'ı tiyse de, tas penen urıp o'ltirilsin», – degen buyrıqtan qorqıp, shıday almadı.
21 Bul ko'rinis sonshelli qorqınıshlı bolg'anlıqtan, Muwsa da: «Ju'da' qorqıp, dirildep baratırman», – degen edi.
22 Biraq sizler Sion tawına, yag'nıy tiri Qudaydın' qalası – aspandag'ı Erusalimge, ondag'ı mın'-mın'lag'an perishtelerdin' quwanıshlı jıyınına
23 ha'm atları aspanda jazılg'an, Qudaydın' tun'g'ısh balaları sıyaqlı bolg'an birinshi iseniwshiler jıynag'ına jaqınladın'lar. Sizler ja'ne de ha'mme adamdı hu'kim etiwshi Qudayg'a, minsizlikke erisken haq adamlardın' ruwxlarına,
24 jan'a kelisimnin' ta'welleshisi İysag'a ha'm Abıldın' qanınan da artıq bolg'an İysanın' keshirim beretug'ın sebilgen qanına jaqınladın'lar.
25 Abaylı bolın'lar, so'ylep turg'an Qudayg'a qulaq aspay ketpen'ler. Onın' tapsırması menen jer betinde eskertip so'ylegen Muwsag'a qulaq aspag'an İzrail xalqı jazadan qashıp qutıla almag'an edi. Eger bizler de aspannan o'zlerimizge eskertip so'ylep turg'an Qudayg'a qulaq aspasaq, bunnan da awırıraq jazadan qalay qashıp qutıla alamız?
26 Quday Sinay tawında so'ylegende, Onın' dawısı jerdi silkindirip jibergen edi. Ol tag'ı da: «Ja'ne bir ma'rtebe tek jerdi emes, al aspandı da silkindiremen», – dep wa'de bergen edi.
27 «Ja'ne bir ma'rtebe» degen so'zler silkinbeytug'ın na'rselerdin' ma'n'gige qalıwı ushın, silkinetug'ın na'rselerdin', yag'nıy jaratılg'an na'rselerdin' joq bolatug'ının an'latadı.
28 Solay etip, bizler silkinbes patshalıqqa eriskenimiz ushın shu'kirlik bildirip, Qudayg'a unamlı tu'rde, Og'an hu'rmet ha'm qorqınısh penen sıyınayıq.
29 Sebebi bizin' Qudayımız – jandırıp joq qılatug'ın ot.

Evreyler 13
1 Bir-birin'izdi tuwısqanlarsha su'yiwdi dawam etin'ler.
2 Miymandoslıqtı umıtpan'lar. O'ytkeni ayırımlar usılay islep, o'zleri bilmey, perishtelerdi qonaq qılg'an.
3 Kamaqta bolg'anlardı o'zlerin'iz olar menen birge tutqın bolg'anday este tutın'lar. Ja'ne de, azap shegip atırg'anlardı da o'zlerin'iz azap shegip atırg'anday yadın'ızdan shıg'arman'lar.
4 Ha'mmen'iz nekege hu'rmet penen qaran'lar. Neken'izdin' to'segi gu'na menen bılg'anbasın. Sebebi Quday buzıqshılıq islegenlerdi ha'm neke hadallıg'ın buzg'anlardı hu'kim etedi.
5 Aqshanı su'yiwden awlaq bolıp jasan'lar. O'zlerin'izde barg'a qanaat etin'ler. O'ytkeni Quday bılay degen: «Seni hesh qashan taslap ketpeymen, Hesh qashan qaldırmayman».
6 Sonlıqtan bizler batırlıq penen bılay deymiz: «Jaratqan İyem mag'an ja'rdem beredi, men qorqpayman, Adam mag'an ne isley aladı?»
7 Sizlerge Qudaydın' so'zin aytqan jetekshilerin'izdi eske tu'sirin'ler. Olardın' qalay jasag'anına ha'm o'mirinin' aqırı qanday bolg'anına qarap, olardın' iseniminen o'rnek alın'lar.
8 İysa Masix keshe, bu'gin ha'm ma'n'gilikke birdey.
9 Ha'r tu'rli jat ta'liymatlarg'a berilip, azg'ırılman'lar. Kewildin' awqatqa baylanıslı qag'ıydalardı orınlaw menen emes, al Qudaydın' miyrimi menen bekkemlengeni jaqsı. Bunday qag'ıydalardı orınlawshılar hesh qanday payda ko'rmedi.
10 Bizlerdin' qurbanlıq shalınatug'ın ornımız bar. Onın' u'stinde İysa Masix bizler ushın qurban boldı. Muxaddes shatırda xızmet etetug'ın yahudiy ruwxaniylerinin' sol qurbanlıqtan payda ko'riwge haqısı joq.
11 Yahudiy bas ruwxaniyi gu'na ushın qurbanlıqqa berilgen mallardın' qanın En' muxaddes bo'lmege aparadı. Al shalıng'an mallardın' denesi elattın' sırtında o'rtep jiberiledi.
12 Sol sıyaqlı İysa da O'z qanı menen adamlardı muxaddes qılıw ushın, qala da'rwazasının' sırtında azap shekti.
13 Olay bolsa, bizler de Onın' ko'rgen xorlıg'ın bo'lisiwimiz ushın, elattın' sırtına shıg'ıp, Og'an barayıq.
14 Sebebi bul jerde bizlerdin' ma'n'gilik qalamız joq. Bizler keleshekte aspannan tu'setug'ın qalanı a'rman etemiz.
15 Sonlıqtan İysa arqalı Qudayg'a u'zliksiz maqtawlarımızdı qurbanlıq sıpatında usınayıq. Yag'nıy, Onın' atına degen alg'ıslarımız awzımızdan tu'spesin.
16 Jaqsılıq islewdi ha'm o'zlerin'izde bolg'an na'rseni basqalar menen bo'lisiwdi umıtpan'lar. O'ytkeni bunday qurbanlıqlar Qudayg'a unaydı.
17 Jetekshilerin'izdin' so'zlerin tın'lan'lar ha'm olarg'a boysının'lar. Sebebi olar sizler ushın Qudayg'a esap beretug'ın adamlar bolg'anlıqtan, janların'ızdı qarawıllaydı. Olar bul xızmetin quwanısh penen, nalımay atqarıw ushın, olarg'a qulaq asın'lar. Bolmasa, o'zlerin'iz zıyan ko'resizler.
18 Bizler ushın duwa etin'ler. Bizler o'zlerimizdin' pa'k hu'jdang'a iye ekenimizge ha'm ha'r ta'repleme hadal o'mir su'riwdi qa'leytug'ınımızg'a isenemiz.
19 A'sirese janın'ızg'a tez qaytıp barıwım ushın duwa etiwin'izdi o'tinish etemen.
20 O'z qanın to'gip, ma'n'gilik kelisimdi bekitiwi arqalı qoylardın' ullı Shopanı bolg'an İyemiz İysanı tınıshlıq beriwshi Quday o'limnen tiriltti.
21 Usı Quday Onın' erkin orınlawın'ız ushın, sizlerge ha'r bir jaqsı na'rseni jetkizsin. O'zine unaytug'ın na'rseni Ol İysa Masix arqalı bizlerde a'melge asırsın. Masixqa ma'n'gige dan'q bolsın! Awmiyin.
22 Tuwısqanlarım, sizlerge o'tinish etemen, usı na'siyat so'zlerimdi qabıl etin'ler. O'ytkeni men sizlerge qısqasha jazdım.
23 Tuwısqanımız Timofeydin' azat etilgenin biliwin'izdi qa'leymen. Ol jaqın arada janıma kelse, onın' menen birlikte sizlerdi ko'riwge baraman.
24 Jetekshilerin'izdin' ha'mmesine ha'm pu'tkil iseniwshilerge sa'lem aytın'lar. İtaliyadan kelgenler sizlerge sa'lem aytıp atır.
25 Qudaydın' miyrimi ha'mmen'izge yar bolsın!

Ayan 1
1 Bul – tez arada ju'z beriwi kerek bolg'an waqıyalardı O'z xızmetshilerine bildiriw ushın Qudaydın' İysa Masixqa bergen ayanı. Al Ol O'z perishtesin jiberip, bul ayandı xızmetshisi Yuxang'a bildirdi.
2 Yuxan Qudaydın' so'zin ha'm İysa Masixtın' gu'walıg'ın, yag'nıy o'zi ko'rgen na'rselerinin' ha'mmesin bayan etti.
3 Bul payg'ambarshılıq so'zlerdi oqıytug'ın ha'm bul jerde jazılg'anlardı tın'lap, orınlaytug'ınlar qanday baxıtlı! Sebebi bul waqıyalardın' bolatug'ın waqtı jaqın.
4 -
5 Men, Yuxannan, Aziya u'lkesindegi jeti ja'ma'a'tke sa'lem! Ha'zir bar, burınnan bar bolg'an, keleshekte de bar bolatug'ın ha'm keletug'ın Qudaydan, Onın' taxtı aldında turg'an jeti ruwxtan, isenimli gu'wa bolg'an, o'liler arasınan birinshi bolıp tirilgen ha'm jer ju'zi patshalarının' Hu'kimdarı bolg'an İysa Masixtan miyrim ha'm tınıshlıq sizlerge berilsin! İysa Masix bizlerdi su'yip, O'z qanı menen bizlerdi gu'nalarımızdan azat qıldı
6 ha'm bizlerdi O'z Patshalıg'ına eristirip, A'kesi Qudaydın' xızmetindegi ruwxaniyleri etti. Ullılıq ha'm qu'diret ma'n'gige Onıki bolsın! Awmiyin.
7 «Mine, Ol bultlar menen kelmekte! Ha'r bir ko'z Onı ko'redi, Onın' denesin teskenler de ko'redi. Jer ju'zinin' barlıq xalıqları, Ol sebepli o'kirip jılaydı». Awa, usılay boladı, awmiyin.
8 Ha'zir bar, burınnan bolg'an, keleshekte de bar bolatug'ın ha'm keletug'ın, ha'mme na'rsege qu'diretli Quday İyemiz bılay deydi: «Men – Alfa ha'm Omegaman».
9 Men, İysanın' qayg'ı-ha'siretine, patshalıg'ına ha'm sabırlıg'ına sizler menen birge sherik bolg'an tuwısqanın'ız Yuxan, Qudaydın' so'zin ha'm İysa haqqında ja'riyalag'anım ushın Patmos atlı atawg'a su'rgin etilgen edim.
10 İyemizdin' ku'ninde, meni Muxaddes Ruwx basqarıp turg'anda, arqamnan ka'rnaydın' dawısına uqsag'an ba'lent bir dawıstı esittim.
11 «Ko'rip turg'anların'dı kitapqa jaz ha'm jeti ja'ma'a'tke, yag'nıy Efes, Smirna, Pergam, Tiatira, Sardis, Filadelfiya ha'm Laodikiyag'a jiber», – dedi dawıs.
12 So'ylep turg'andı ko'riw ushın, men arqama burıldım. Burılıp, jeti altın shıra qoyg'ıshtı ko'rdim.
13 Olardın' ortasında u'stine uzınlıg'ı ayag'ına tu'setug'ın kiyim kiygen, ko'kiregine altın o'n'irshe baylag'an Adam Ulına uqsag'an birew tur edi.
14 Onın' bası ha'm shashları aq ju'n sıyaqlı, qarday appaq edi. Ko'zleri bolsa, ottın' jalınınday jarqırap turg'an edi.
15 Onın' ayaqları peshte qızdırılg'an jıltıraq qolag'a uqsag'an bolıp, dawısı sarqırap aqqan suwdın' sestindey edi.
16 Al on' qolında jeti juldız bar bolıp, awzınan eki ju'zli o'tkir qılısh shıg'ıp turg'an edi. Ju'zi ku'shli jarqırap turg'an quyashtay edi.
17 Men Onı ko'riwden-aq, o'li sıyaqlı ayaqlarına jıg'ıldım. Al Ol on' qolın u'stime qoyıp, bılay dedi: – Korqpa! Men – birinshi ha'm son'g'ıman.
18 Men tirimen. O'lgen edim, biraq, mine, ma'n'gige tirimen. O'limnin' ha'm o'liler ma'kanının' giltleri Menin' qolımda.
19 Sonlıqtan ko'rgenlerin'di, ha'zir ju'z berip atırg'an na'rselerdi ha'm bunnan son' bolatug'ınlardı jaz.
20 On' qolımda sen ko'rgen jeti juldızdın' ha'm jeti altın shıra qoyg'ıshtın' sırı mınaw: jeti juldız – jeti ja'ma'a'ttin' jetekshileri, jeti shıra qoyg'ısh – jeti ja'ma'a't.

Ayan 2
1 – Efes ja'ma'a'tinin' jetekshisine jaz. On' qolına jeti juldız uslag'an, jeti altın shıra qoyg'ıshtın' ortasında ju'retug'ın bılay deydi:
2 «Senin' islerin'di, awır miynetin'di ha'm sabırlılıg'ın'dı bilemen. Jaman adamlardın' jamanlıq islewine jol qoymaytug'ının'dı da bilemen. Elshi emes bolıp turıp, o'zlerin elshi dep atag'anlardı sınadın' ha'm olardın' o'tirikshi ekenin bilip aldın'.
3 Awa, sen sabırlısan'. Menin' atım ushın qıyınshılıqlarg'a shıdam berdin' ha'm sharshamadın'.
4 Biraq, sag'an bir qarsılıg'ım bar: sen birinshi isengen waqtın'dag'ı su'yispenshiligin'di joyttın'.
5 Solay etip, ne na'rsede aljasqanın'dı esin'e tu'sir! Ta'wbe qılıp, da'slepki islerin'di dawam et. Eger ta'wbe qılmasan', sag'an kelip, shıra qoyg'ıshın'dı ornınan alıp taslayman.
6 Degen menen, sende bir unamlı qa'siyet bar: sen Nikolas uyımının' islerin jek ko'resen'. Olardı Men de jek ko'remen.
7 Kulag'ı bar Muxaddes Ruwxtın' ja'ma'a'tlerge aytıp atırg'an so'zlerin esitsin. Jen'ip shıqqang'a Qudaydın' ja'nnetindegi o'mir tereginin' miywesin jew huqıqın beremen».
8 – Smirna ja'ma'a'tinin' jetekshisine jaz. O'lip, o'limnen qayta tirilgen, birinshi ha'm son'g'ı bolg'an bılay deydi:
9 «Senin' qayg'ı-ha'siretin'di ha'm ka'mbag'allıg'ın'dı bilemen. Biraq, sen baysan'. O'zlerin yahudiylermiz deytug'ınlardın' seni masqaralap aytqan so'zlerin de bilemen. Biraq olar yahudiy emes, al shaytan jıyını.
10 Basın'a tu'setug'ın qıyınshılıqlardan qorqpa! Mine, shaytan sizlerdi sınaw ushın aran'ızdag'ı bazıların'ızdı qamaqqa taslaydı. On ku'n azap shegesizler. O'liwge tuwra kelse de, Mag'an sadıq qal, sonda Men sag'an o'mir tajın beremen.
11 Kulag'ı bar Muxaddes Ruwxtın' ja'ma'a'tlerge aytıp atırg'an so'zlerin esitsin. Jen'ip shıqqan ekinshi o'limnen hesh qanday za'lel ko'rmeydi».
12 – Pergam ja'ma'a'tinin' jetekshisine jaz. Eki ju'zli o'tkir qılıshqa iye bolg'an bılay deydi:
13 «Shaytannın' taxtı turg'an jerde jasaytug'ının'dı bilemen. Atıma sadıq ekenin'di de bilemen. Ha'tte, sadıq gu'wam Antipa aran'ızda, shaytan otırg'an jerde o'ltirilgen ku'nlerde de sen Mag'an degen isenimin'nen qaytpadın'.
14 Biraq, sag'an biraz qarsılıg'ım bar: aran'ızda Balaam ta'liymatın tutıwshılar bar. Butqa soyılg'an qurbanlıq go'shin jewge ha'm buzıqshılıq qılıwg'a u'yretiw ushın, Balaam Balakqa İzrail xalqın joldan urıwdı u'gitlegen edi.
15 Sol sıyaqlı, sizlerdin' aran'ızda Nikolas uyımının' ta'liymatın tutıwshılar da bar.
16 Bul ushın ta'wbe qıl! Bolmasa, tez janın'a kelip, olarg'a qarsı awzımdag'ı qılısh penen urısaman.
17 Kulag'ı bar Muxaddes Ruwxtın' ja'ma'a'tlerge aytıp atırg'an so'zlerin esitsin. Jen'ip shıqqang'a sırlı manna ha'm bir aq tas ta beremen. Bul tastın' u'stine jan'a at jazılg'an. Attı tastı alg'an adamnan basqa hesh kim bilmeydi».
18 – Tiatira ja'ma'a'tinin' jetekshisine jaz. Ko'zleri lawlap jang'an otqa, ayaqları jıltırag'an qolag'a uqsag'an Qudaydın' Ulı bılay deydi:
19 «Senin' islerin'di, su'yispenshiligin'di, isenimin'di, xızmetin'di ha'm sabırlılıg'ın'dı bilemen. Son'g'ı islerin'nin' birinshi isengen waqtın'dag'ı islerin'nen ko'birek ekenin de bilemen.
20 Degen menen, sag'an bir qarsılıg'ım bar: o'zin payg'ambar dep atag'an İzabel atlı hayalg'a jol qoyıp atırsan'. Bul hayal xızmetshilerimdi joldan urıp, buzıqshılıq islewge ha'm butlarg'a soyılg'an qurbanlıq go'shin jewge u'yretpekte.
21 Ta'wbe etiwi ushın og'an ma'wlet bergen edim. Biraq ol buzıqshılıg'ı ushın ta'wbe etiwdi qa'lemeydi.
22 Mine, Men onı kesellik to'segine qulataman. Onın' menen buzıqshılıq isleytug'ınlardı da onın' menen birgelikte islegen jaman isleri ushın ta'wbe etpese, u'lken qayg'ı-ha'siretke duwshar etemen.
23 Onın' izine ergenlerdi de o'limge duwshar etemen. Sonda pu'tkil ja'ma'a'tler Menin' kewil ha'm ju'reklerdi sınawshı ekenimdi bilip aladı. Ha'r birin'izge islerin'izge qaray qaytaraman.
24 -
25 Biraq, Tiatiradag'ı basqalarg'a, yag'nıy sol hayaldın' ta'liymatın tutpay, „shaytannın' ta'liymatının' teren' sırların“ u'yrenbegen sizlerge aytatug'ınım mınaw: „Men kelemen degenshe, o'zlerin'izde bar bolg'anlarg'a bekkem bolın'lar“. Sizlerge bunnan basqa awırmanlıq salmayman.
26 Jen'ip shıg'ıp, Menin' buyırg'anlarımdı aqırına deyin orınlag'ang'a milletler u'stinen biylik beremen.
27 „Ol olardı temir tayaq penen basqarıp, Ilay ıdıs sıyaqlı sındırıp taslaydı“. A'kemnen Men alg'an usınday biylikti ol da aladı.
28 Jen'ip shıqqang'a tan' juldızın da beremen.
29 Kulag'ı bar Muxaddes Ruwxtın' ja'ma'a'tlerge aytıp atırg'an so'zlerin esitsin».

Ayan 3
1 – Sardis ja'ma'a'tinin' jetekshisine jaz. Qudaydın' jeti ruwxına ha'm jeti juldızına iye bolg'an bılay deydi: «Senin' islerin'di bilemen. Tiri ja'ma'a't degen atın' bar, biraq sen o'lisen'.
2 Sergek bol! Ele o'lmey qalg'an, endi o'leyin dep atırg'anlardı bekkemle. Sebebi Qudayımnın' aldında senin' islerin'nin' jetkiliksiz ekenligin ko'rdim.
3 Sonlıqtan o'zin' qabıl alıp esitken ta'liymatın'dı esin'e tu'sir. Onı tutınıp, ta'wbe et! Eger sergek bolmasan', Men urı sıyaqlı ku'tilmegende kelemen, sag'an qashan keletug'ınımdı bilmey qalasan'.
4 Biraq Sardiste, sizlerdin' aran'ızda, iplaslanbag'an ayırım adamlar bar. Olar aq kiyim kiyip, Menin' menen birge ju'redi. O'ytkeni olar usıg'an ılayıqlı.
5 Jen'ip shıqqan usınday aq kiyim kiyedi. Bunday adamnın' atın O'mir kitabınan hesh qashan o'shirmeymen. A'kemnin' ha'm Onın' perishtelerinin' aldında bul adamnın' atın ashıq ta'n alaman.
6 Kulag'ı bar Muxaddes Ruwxtın' ja'ma'a'tlerge aytıp atırg'an so'zlerin esitsin».
7 – Filadelfiya ja'ma'a'tinin' jetekshisine jaz. Muxaddes ha'm haqıyqat bolg'an, Dawıttın' giltine iye, Ol ashsa hesh kim jaba almaytug'ın, japsa, hesh kim asha almaytug'ın bılay deydi:
8 «Senin' islerin'di bilemen. Mine, senin' aldın'a hesh kim jaba almaytug'ın ashıq bir qapı qoydım. Ku'shin' az bolsa da so'zimdi orınlap, atımnan waz keshpedin'.
9 Kara, shaytannın' jıyınınan bolg'anlardı, o'zlerin yahudiymiz dep atap, biraq yahudiy bolmag'an o'tirikshilerdi sag'an tapsıraman. Olardı sag'an keliwge ha'm senin' ayag'ın'a bas urıwg'a ma'jbu'r etip, olarg'a Menin' seni su'yetug'ınımdı ko'rsetemen.
10 Sabırlılıq penen shıda degen buyrıg'ımdı orınlag'anın' ushın, jer ju'zinde jasaytug'ınlardı sınaw maqseti menen pu'tkil du'nya ju'zine keletug'ın sınaq waqtınan Men de seni saqlayman.
11 Men jıldam kelemen. Tajın'dı hesh kim alıp qoymawı ushın, o'zin'de bar na'rsege bekkem bol.
12 Jen'ip shıqqandı Qudayımnın' İbadatxanasının' su'tini qılaman. Sol adam ol jerden hesh qashan shıqpaydı. Onın' u'stine Qudayımnın' atın, Qudayımnın' qalasının' atın, yag'nıy aspannan, Qudaydın' janınan tu'setug'ın jan'a Erusalimnin' atın ha'm O'zimnin' jan'a atımdı jazaman.
13 Kulag'ı bar Muxaddes Ruwxtın' ja'ma'a'tlerge aytıp atırg'an so'zlerin esitsin».
14 – Laodikiya ja'ma'a'tinin' jetekshisine jaz. Awmiyin, sadıq ha'm haqıyqıy gu'wa, Qudaydın' jaratqanlarının' Hu'kimdarı bılay deydi:
15 «Senin' islerin'di bilemen. Sen ya suwıq, ya ıssı emessen'. Ka'ne endi, ya suwıq, ya ıssı bolsan'!
16 Sen ıssı da, suwıq ta emes, al jıllı bolg'anın' ushın, seni awzımnan qusıp jiberemen.
17 Bayman, bayıdım, hesh na'rsege mu'ta'j emespen, deysen'. Biraq o'zin'nin' baxıtsız, ayanıshlı, jarlı, soqır ha'm jalan'ash ekenligin'di bilmeysen'.
18 Sonlıqtan Menin' sag'an aytatug'ın ma'sla'ha'tim mınaw: bay bolıwın' ushın, Mennen otta tazalang'an altın, jalan'ashlıg'ın'nın' ayıbı ko'rinbew ushın aq kiyimler, ko'riwin' ushın ko'zlerin'e su'rtetug'ın da'ri satıp al.
19 Men su'ygenlerimnin' ha'mmesin a'shkara etip, ta'rbiyalayman. Sol sebepli intalı bolıp, ta'wbe et.
20 Mine, Men qapı aldında qag'ıp turman. Eger kim de kim dawısımdı esitip, qapını ashsa, onın' u'yine kiremen. Men onın' menen, ol Menin' menen birge awqat jeymiz.
21 Men jen'ip shıg'ıp, A'kem menen birge Onın' taxtına otırg'anımday, jen'ip shıqqang'a da Menin' menen birge taxtıma otırıw huqıqın beremen.
22 Kulag'ı bar Muxaddes Ruwxtın' ja'ma'a'tlerge aytıp atırg'an so'zlerin esitsin».

Ayan 4
1 Bunnan son', aspanda ashıq turg'an bir qapını ko'rdim. Men burın esitken dawıs, yag'nıy ka'rnay sestine uqsag'an ses mag'an bılay dedi: «Bul jerge ko'teril! Men sag'an bunnan son' bolıwı tiyis waqıyalardı ko'rsetemen».
2 Sonda men da'rhal Muxaddes Ruwxqa tolıp, aspanda bir taxtı ha'm onda Otırg'andı ko'rdim.
3 Taxtta Otırg'annın' ko'rinisi yaspis, sardis sıyaqlı hasıl taslarday jarqırap, al taxtın' a'tirapın jarqırag'an hasıl zumrat tası sıyaqlı raduga qorshap turg'an edi.
4 Taxtın' do'gereginde basqa jigirma to'rt taxt bolıp, bul taxtlarda aq kiyimli, baslarına altın taj kiygen jigirma to'rt aqsaqal otırg'an edi.
5 Taxttan shaqmaq shag'ıp, gu'rsildegen dawıs shıg'ıp, gu'ldirmamanın' gu'rkiregeni esitilip turg'an edi. Al taxtın' aldında jeti shıra janıp turg'an edi. Bul – Qudaydın' jeti ruwxı.
6 Ja'ne taxtın' aldında kristall sıyaqlı shiyshe ten'iz bar edi. Taxttın' to'rt ta'repinde, yag'nıy do'gereginde aldı-artı ko'zge tolg'an to'rt maqluq turg'an edi.
7 Olardın' birinshisi arıslang'a, ekinshisi buzawg'a uqsag'an edi. Al u'shinshisinin' ju'zi adamnın' tu'rindey, to'rtinshisi ushıp baratırg'an bu'rkit sıyaqlı edi.
8 Ha'r birinin' altı qanatı bolıp, qanatlarının' ishi-sırtı tolg'an ko'z edi. Olar ku'ni-tu'ni toqtamastan: «Bar bolg'an, ha'zir bar ha'm keleshekte bar bolatug'ın ha'm keletug'ın, ha'mme na'rsege qu'diretli Quday İyemiz muxaddes, muxaddes, muxaddes!» – deydi.
9 To'rt maqluq ma'n'gi o'mir su'retug'ın taxtta Otırg'andı ullılap, Og'an hu'rmet ko'rsetip shu'kirlik bildirgen sayın,
10 jigirma to'rt aqsaqal taxtın' u'stinde otırg'an ma'n'gi o'mir Su'retug'ınnın' aldına jıg'ılıp, Og'an tabındı. Olar tajların taxtın' aldına qoyıp bılay dedi:
11 «Quday İyemiz! Sen dan'q, hu'rmet ha'm qu'diretti alıwg'a ılayıqlısan'. Sebebi ha'mme na'rseni Sen jaratqansan'. Ha'mmesi Senin' erkin' menen jaratıldı ha'm bar boldı».

Ayan 5
1 Sonda taxtta Otırg'annın' on' qolında ishi-sırtı jazılg'an, jeti mo'r basılıp bekitilgen bir kitaptı ko'rdim.
2 Ja'ne men ba'lent dawıs penen ja'riyalap baqırg'an bir ku'shli perishteni de ko'rdim. Ol jar salıp: «Kim bekitilgen mo'rlerdi buzıp, kitaptı ashıwg'a ılayıqlı?» – dedi.
3 Biraq aspanda da, jerde de, jerdin' astında da kitaptı ashıp, onın' ishine qarawg'a ılayıqlı hesh kim bolmadı.
4 Kitaptı ashıp, onın' ishine qarawg'a ılayıqlı hesh kim tabılmag'anlıqtan, men qattı jıladım.
5 Sonda aqsaqallardın' biri mag'an: – Jılama! Kara, Yahuda urıwınan shıqqan Arıslan, Dawıttın' Urpag'ı jen'ip shıqtı! Ol bekitilgen mo'rlerdi buzıp, kitaptı asha aladı, – dedi.
6 Sol waqıtta men to'rt maqluq penen aqsaqallar qorshap turg'an taxtın' ortasında bawızlang'ang'a uqsag'an bir Kozını ko'rdim. Kozının' jeti mu'yizi ha'm jeti ko'zi bar edi. Bul ko'zler – Qudaydın' pu'tkil jer ju'zine jibergen jeti ruwxı.
7 Kozı jaqınlap barıp, taxtta Otırg'annın' on' qolınan kitaptı aldı.
8 Kozı kitaptı alg'anda, to'rt maqluq ha'm jigirma to'rt aqsaqal Onın' ayag'ına jıg'ıldı. Ha'r birinin' qolında tarlı a'sbap ha'm xosh iyisli zatlarg'a tolg'an altın keseler bar edi. Bul xosh iyisli zatlar muxaddeslerdin' duwaların bildiredi.
9 Olar jan'a alg'ıs-maqtaw qosıg'ın aytıp bılay dedi: «Sen kitaptı alıwg'a ha'm bekitilgen mo'rlerdi buzıp ashıwg'a ılayıqlısan'! O'ytkeni Sen O'zin'di qurban ettin' ha'm ha'r bir urıw, til, xalıq ha'm milletten shıqqan adamlardı Qudayg'a arnaw ushın, O'z qanın'dı to'gip, olardın' to'lemlerin o'tedin'.
10 Olardı patshalıg'ın'a eristirip, Qudaydın' xızmetindegi ruwxaniyler qıldın'. Olar jer ju'zinde ha'kimlik etedi».
11 Son'ınan taxttı, maqluqlardı ha'm aqsaqallardı qorshag'an esap-sansız, mın'lag'an, millionlag'an perishtelerdi ko'rdim ha'm olardın' dawısların esittim.
12 Olar dawıslap qosıq aytıp bılay dedi: «Bawızlang'an Kozı ku'sh, baylıq, danalıq, qu'diret, hu'rmet, dan'q ha'm alg'ıs-maqtawdı alıwg'a ılayıqlı».
13 Ja'ne men aspandag'ı, jer ju'zindegi, jerdin' astındag'ı ha'm ten'izdegi pu'tkil jaratılıstın', olardag'ı pu'tkil barlıqtın' bılay dep qosıq aytqanın esittim: «Taxtta otırg'an ha'm Kozı alg'ıs-maqtawg'a, hu'rmetke, dan'qqa ha'm qu'diretke ma'n'gige iye bolsın!»
14 To'rt maqluq: «Awmiyin!» dep juwap berdi, al jigirma to'rt aqsaqal jerge jıg'ılıp tabındı.

Ayan 6
1 Son'ınan men Kozının' bekitilgen jeti mo'rdin' birinshisin buzıp ashqanın ko'rdim. Sonda to'rt maqluqtın' birinin' gu'ldirmamanın' gu'rkiregenine uqsag'an dawıs penen: «Kel» degenin esittim.
2 Men qarap, bir aq attı ko'rdim. Attın' u'stindeginin' oq jayı bar edi. Og'an bir taj berildi. Ol jen'impaz bolıp, ja'ne jen'iske erisiwge atlandı.
3 Kozı bekitilgen ekinshi mo'rdi buzıp ashqanda, ekinshi maqluqtın': «Kel» degenin esittim.
4 Sonda ottay qızıl bir at shıqtı. Atqa mingenge adamlardın' bir-birin o'ltiriwi ushın, du'nya ju'zindegi paraxatshılıqtı joq qılıw biyligi berildi. Og'an u'lken bir qılısh ta berildi.
5 Kozı bekitilgen u'shinshi mo'rdi buzıp ashqanda, u'shinshi maqluqtın': «Kel» degenin esittim. Men qarap, bir qara attı ko'rdim. Atqa mingennin' qolında pa'lle ta'rezi bar edi.
6 To'rt maqluqtın' ortasınan shıqqan bir dawıstın': «Bir ku'nlik is haqıg'a bir qadaq biyday yamasa u'sh qadaq arpa beriledi. Biraq, za'ytu'n mayına ha'm sharapqa zıyan tiygizbe!» – degenin esittim.
7 Kozı bekitilgen to'rtinshi mo'rdi buzıp ashqanda, to'rtinshi maqluqtın': «Kel!» degenin esittim.
8 Men qarap, aqshıl sur attı ko'rdim. Atqa mingennin' atı o'lim bolıp, onın' izinen birew erip kiyatır edi. Bul – o'liler ma'kanı edi. Olarg'a qılısh, ashlıq, juqpalı awırıwlar ha'm jerdegi jırtqısh haywanlar menen adamlardı o'ltiriw ushın, du'nyanın' to'rtten bir bo'leginin' u'stinen biylik berildi.
9 Kozı bekitilgen besinshi mo'rdi buzıp ashqanda, qurbanlıq shalınatug'ın orınnın' astında Qudaydın' so'zi ha'm o'zleri aytqan gu'walıqları ushın o'ltirilgenlerdin' janların ko'rdim.
10 Olar ba'lent dawıs penen baqırıp bılay dedi: «Muxaddes ha'm haqıyqıy İyemiz! Sen endi qashan jer ju'zinde jasaytug'ınlardı hu'kim etip, olardan to'gilgen qanımız ushın o'sh alasan'?»
11 Sonda olardın' ha'r birine aq kiyim berilip: «Sizler sıyaqlı o'ltiriletug'ın o'zlerin'izdey xızmetshilerdin' ha'm tuwısqanların'ızdın' sanı tolıq bolg'ang'a shekem az-maz ku'tip turın'lar», – delindi.
12 Kozı bekitilgen altınshı mo'rdi buzıp ashqanda qarasam, jer ku'shli silkinip, quyash qara ju'nnen toqılg'an qaptay, al ay tolıg'ı menen qan sıyaqlı qıp-qızıl bolıp ketti.
13 Al aspandag'ı juldızlar ku'shli samal sebepli shayqalg'an a'njir ag'ashınan to'gilgen pispegen miyweler sıyaqlı jerge tu'sti.
14 Aspan bolsa, oralg'an qag'az sıyaqlı joq bolıp ketti. Ha'r bir taw ha'm ataw ornınan ko'shirildi.
15 Sonda du'nyanın' patshaları, ha'meldarları, a'skerbasıları, bayları, ku'shlileri, barlıq qul ha'm azat adamları u'n'girler menen tawdag'ı jartaslar arasına jasırındı.
16 Olar tawlar ha'm jartaslarg'a jalınıp: «U'stimizge qulap, taxtın' u'stinde Otırg'annan ha'm Kozının' g'a'zebinen bizlerdi jasıra go'rin'!
17 Sebebi olardın' qa'ha'rli g'a'zebinin' ku'ni keldi, bug'an kim shıday aladı», – dedi.

Ayan 7
1 Bunnan son', men jer ju'zinin' to'rt mu'yeshinde turg'an to'rt perishteni ko'rdim. Olar jer betine, ten'izge ha'm ha'r bir terekke espesin dep, jer ju'zinin' to'rt samalın uslap turg'an edi.
2 Men ja'ne shıg'ıstan ko'terilip kiyatırg'an, tiri Qudaydın' mo'rine iye basqa bir perishteni ko'rdim. Ol jerge ha'm ten'izge zıyan keltiriw biyligi berilgen to'rt perishtege ba'lent dawıs penen baqırıp:
3 «Bizler Qudayımızdın' xızmetshilerinin' man'laylarına mo'r baspag'anımızsha, jerge, ten'izge ha'm tereklerge zıyan tiygizben'ler!» – dedi.
4 Sonda men man'laylarına mo'r basılg'anlardın' sanı bir ju'z qırıq to'rt mın' ekenin esittim. Olar İzrail xalqının' barlıq urıwlarınan edi.
5 -
8 Yahuda urıwınan on eki mın', Ruben urıwınan on eki mın', Gad urıwınan on eki mın', Asher urıwınan on eki mın', Naftali urıwınan on eki mın', Manasiya urıwınan on eki mın', Simon urıwınan on eki mın', Lebiy urıwınan on eki mın', İsahar urıwınan on eki mın', Zebulon urıwınan on eki mın', Yusup urıwınan on eki mın', Benamin urıwınan on eki mın' adamg'a mo'r basıldı.
9 Bunnan son' qarasam, ha'r tu'rli milletten, ha'r tu'rli urıwdan, ha'r tu'rli xalıqtan ha'm ha'r tu'rli tilden bolg'an, hesh kim sanay almaytug'ın u'lken topar taxtın' ha'm Kozının' aldında tur edi. Ha'mmesi aq kiyim kiygen bolıp, qollarına xurma ag'ashının' shaqaların uslap turg'an edi.
10 Olar ba'lent dawıs penen: «Kutqarıw taxt u'stinde otırg'an Qudayımızdın' ha'm Kozının' qolında», – dep baqırıp turg'an edi.
11 Barlıq perishteler taxtın', aqsaqallardın' ha'm to'rt maqluqtın' do'gereginde turg'an edi. Olar taxtın' aldında jerge jıg'ılıp, Qudayg'a tabınıp bılay dedi:
12 «Awmiyin. Alg'ıs, dan'q, danalıq, maqtaw, hu'rmet, ku'sh-qu'diret ma'n'gige Qudayımızdiki bolsın. Awmiyin».
13 Sonda aqsaqallardın' biri mennen: – Aq kiyim kiygen mına adamlar kimler, olar qayaqtan keldi? – dep soradı.
14 – Bunı siz bilesiz, mırzam, – dedim men. Ol mag'an bılay dedi: – Bular – awır azaptı basınan keshirgenler. Kiyimlerin Kozının' qanı menen juwıp, appaq qılg'anlar.
15 Sonlıqtan olar Qudaydın' taxtının' aldında turıp, Onın' İbadatxanasında ku'ni-tu'ni Og'an xızmet etedi. Taxtta Otırg'an olar menen birge bolıp, O'z panasında saqlaydı.
16 Olar endi hesh qashan ash bolmaydı ha'm sho'llemeydi, quyash yamasa ja'ziyrama ıssı olardı ku'ydirmeydi.
17 O'ytkeni taxtın' ortasında bolg'an Kozı olardın' shopanı bolıp, tiri suw bulaqlarına alıp baradı. Quday olardın' barlıq ko'z jasların su'rtip taslaydı.

Ayan 8
1 Kozı bekitilgen jetinshi mo'rdi buzıp ashqanda, aspanda yarım saattay u'nsizlik ornadı.
2 Sonda men Qudaydın' aldında turg'an jeti perishteni ko'rdim. Olarg'a jeti ka'rnay berildi.
3 Son'ınan basqa bir perishte kelip, qurbanlıq shalınatug'ın orında turdı. Onın' qolında xosh iyisli zatlardı tu'tetiwge arnalg'an altın ıdıs bar edi. Og'an pu'tkil muxaddeslerdin' duwalarına qosıp, taxtın' aldındag'ı altınnan islengen qurbanlıq shalınatug'ın orıng'a bag'ıshlaw ushın, ko'p mug'darda xosh iyisli zatlar berildi.
4 Sonda muxaddeslerdin' duwaları menen birge xosh iyisli zatlardın' tu'tini perishtenin' qolınan ko'terilip, Qudaydın' aldına jetip bardı.
5 Perishte xosh iyisli zatlar salıng'an ıdıstı alıp, onı qurbanlıq shalınatug'ın orınnın' janıp turg'an shog'ına toltırdı da, jerge ılaqtırıp jiberdi. Sonda gu'ldirmama gu'rkirep, gu'rsildegen dawıslar esitildi ha'm shaqmaq shag'ıp, jer silkindi.
6 Jeti perishte qollarındag'ı jeti ka'rnaydı shertiwge tayarlandı.
7 Birinshi perishte ka'rnayın shertti. Sonda qang'a aralasqan burshaq ha'm ot jerge jawdı. Jer betinin' u'shten biri, tereklerdin' u'shten biri ha'm jasıl sho'plerdin' ha'mmesi janıp ketti.
8 Ekinshi perishte ka'rnayın shertti. Lawlap jang'an taw sıyaqlı u'lken bir na'rse ten'izge ılaqtırıldı. Ten'izdin' u'shten biri qang'a aylandı.
9 Ten'izdegi janıwarlardın' u'shten biri o'ldi ha'm kemelerdin' u'shten biri qıyralıp qaldı.
10 U'shinshi perishte ka'rnayın shertti. Sonda aspannan shom sıyaqlı jalınlap jang'an bir u'lken juldız da'ryalardın' u'shten bir bo'legine ha'm suw bulaqlarının' u'stine tu'sti.
11 Bul juldızdın' atı – juwsan. Suwlardın' u'shten bir bo'legi juwsan sıyaqlı ashshı boldı. Suw ashshı bolg'anlıqtan, ishken adamlardın' ko'bisi o'lip qaldı.
12 To'rtinshi perishte ka'rnayın shertti. Kuyashtın' u'shten biri, aydın' u'shten biri ha'm juldızlardın' u'shten biri zaqımlandı. Olardın' u'shten biri qaran'g'ılanıp, ku'ndiz ha'm tu'nnin' u'shten bir bo'legi jaqtısız qaldı.
13 Men son'ınan qarap, aspannın' ortasında ushıp ju'rgen bir bu'rkittin' ba'lent dawıs penen bılay degenin esittim: «Ha'siret, ha'siret! Jer ju'zinde jasawshılar ha'siret shegedi! Sebebi ka'rnayların shertetug'ın qalg'an u'sh perishte ka'rnay shertiwge tayar tur!»

Ayan 9
1 Besinshi perishte ka'rnayın shertti. Sonda men aspannan jerge tu'sken bir juldızdı ko'rdim. Og'an teren' tun'g'ıyıqtın' awzın ashatug'ın gilt berildi.
2 Juldız teren' tun'g'ıyıqtın' awzın ashqanda, tun'g'ıyıqtan u'lken peshtin' tu'tinindey tu'tin shıqtı. Bul tu'tinnen quyash ha'm hawa qaran'g'ılanıp ketti.
3 Tu'tinnin' ishinen jerge shegirtkeler jawdı. Olarg'a jerdegi shayanlardın' ku'shine uqsag'an bir ku'sh berilgen edi.
4 Shegirtkelerge jerdegi ko'k sho'plerge, o'simliklerge ha'm tereklerge zıyan keltirmew, tek man'laylarında Qudaydın' mo'ri joq adamlarg'a g'ana azap beriw buyırıldı.
5 Olarg'a bul adamlardı o'ltirmey, tek bes ay dawamında azap beriwge ruxsat etildi. Olar bergen azap adamdı shayan shaqqanday qıynaydı.
6 Sol ku'nleri adamlar o'lim izleydi, biraq taba almaydı. O'liwdi an'saydı, biraq o'lim olardan qashıp ketedi.
7 Shegirtkelerdin' ko'rinisi sawashqa tayarlang'an atlar sıyaqlı bolıp, baslarında altın tajlarg'a uqsag'an tajları bar edi. Ju'zleri bolsa, adamnın' ju'zine uqsag'an edi.
8 Shashları hayaldın' shashınday, tisleri arıslannın' tisindey edi.
9 Ko'kireklerinde temir sawıtlarg'a uqsag'an sawıtlar bolıp, qanatlarının' sesti sawashqa shawıp baratırg'an sansız atlı arbalardın' sesti sıyaqlı edi.
10 Shegirtkelerdin' shayandikindey quyrıqları ha'm iyneleri bar edi. Kuyrıqları adamlarg'a bes ay boyı azap beretug'ın ku'shke iye edi.
11 Olardın' u'stinen teren' tun'g'ıyıqtın' perishtesi patshalıq etetug'ın edi. Bul perishtenin' evreyshe atı Abbadon, al grekshe atı Apollion edi.
12 Birinshi ha'siret o'tti, mine, bunnan son' ja'ne eki ha'siret kelmekte.
13 Altınshı perishte ka'rnayın shertti. Sonda men Qudaydın' aldındag'ı altınnan islengen qurbanlıq shalınatug'ın orınnın' to'rt mu'yeshindegi shaqlardan shıqqan bir dawıstı esittim.
14 Dawıs qolında ka'rnayı bar altınshı perishtege: «Ullı Evfrat da'ryasının' janında baylawlı turg'an to'rt perishteni bosatıp jiber», – dedi.
15 Sonda anıq sol saat, sol ku'n, sol ay ha'm sol jıl ushın tayar turg'an to'rt perishte adamlardın' u'shten birin o'ltiriw ushın bosatılıp jiberildi.
16 Olardın' atlı a'skerlerinin' sanı eki ju'z million ekenligin esittim.
17 Ayanımda ko'rgen atlar menen atlılardın' ko'rinisi mınaday: atlılardın' ottay qızıl, qara ko'kshil ha'm ku'kirt ren'li sawıtları bar edi. Atlardın' basları arıslannın' basına uqsag'an bolıp, awızlarınan ot, tu'tin ha'm ku'kirt shıg'ıp turg'an edi.
18 Adamzattın' u'shten biri usı u'sh ba'leden: bulardın' awzınan shıqqan ot, tu'tin ha'm ku'kirtten o'ldi.
19 O'ytkeni atlardın' ku'shi awızlarında ha'm quyrıqlarında edi. Kuyrıqları bası bar jılanlar sıyaqlı bolıp, adamlardı olar menen azaplaytug'ın edi.
20 Usı ba'lelerden o'lmey qalg'an adamlar o'z qolları menen islegen jaman isleri ushın ta'wbe etpedi. Olar ya ko're, ya esite, ya ju're almaytug'ın altın, gu'mis, qola, tas ha'm ag'ashtan islengen butlarg'a ha'm jinlerge tabınıwdan waz keshpedi.
21 Ja'ne de adam o'ltiriw, sıyqırshılıq islew, jınısıy buzıqshılıq qılıw ha'm urlıq islewdi qoyıp, ta'wbe etpedi.

Ayan 10
1 Son'ınan men aspannan tu'sip kiyatırg'an basqa bir ku'shli perishteni ko'rdim. Ol bultqa orang'an bolıp, basının' u'stinde raduga bar edi. Ju'zi quyashqa, ayaqları otlı su'tinge uqsag'an edi.
2 Onın' qolında ashılg'an bir kitapsha bar edi. Ol on' ayag'ın ten'izge, al sol ayag'ın jerge qoyıp,
3 arıslannın' aqırg'anına uqsag'an ba'lent dawıs penen baqırdı. Ol baqırg'anda, jeti gu'ldirmama sesti gu'rkirep, tilge kirdi.
4 Jeti gu'ldirmama tilge kirgende, men jazbaqshı bolıp edim, biraq aspannan bir dawıstın': «Jeti gu'ldirmamanın' aytqanların jazba, olardı qupıya saqla», – degenin esittim.
5 Sonnan keyin, bir ayag'ı menen ten'izde, bir ayag'ı menen jerde turg'anın o'zim ko'rgen sol perishte on' qolın aspang'a ko'terdi.
6 Ol aspandı ha'm aspandag'ılardın' ha'mmesin, jerdi ha'm jerdegilerdin' ha'mmesin, ten'izdi ha'm ten'izdegilerdin' ha'mmesin jaratqan ma'n'gi tiri Qudaydın' atı menen ant iship: «Endi waqıt qalmadı.
7 Biraq, jetinshi perishte ka'rnayın shertetug'ın ku'nlerde Qudaydın' O'z xızmetshileri – payg'ambarlarg'a xabarlag'an sırlı jobası a'melge asadı», – dedi.
8 O'zim aspannan esitken dawıs menin' menen ja'ne so'ylese baslap: «Barıp, ten'izde ha'm jerde turg'an perishtenin' qolındag'ı ashıwlı kitapshanı al», – dedi.
9 Men perishtenin' janına barıp, kitapshanı mag'an beriwin soradım. Perishte mag'an: «Bunı al da, jep qoy. Ol qarnın'a barg'anda ashshı, al awzın'da pal sıyaqlı tatlı boladı», – dedi.
10 Sonda men kitapshanı perishtenin' qolınan alıp, jep qoydım. Ol awzımda pal sıyaqlı tatlı boldı, al jutqanımnan keyin qarnımdı ashıttı.
11 Son'ınan mag'an bılay delindi: «Sen ja'ne ko'p xalıqlar, milletler, tiller ha'm patshalar tuwralı payg'ambarshılıq aytıwın' tiyis».

Ayan 11
1 Sonnan keyin, mag'an o'lsheytug'ın tayaq sıyaqlı qamıs berilip, bılay delindi: – Bar da, Qudaydın' İbadatxanasın ha'm qurbanlıq shalınatug'ın orındı o'lshep, sol jerde sıyınıp atırg'anlardı sanap shıq.
2 Al İbadatxananın' sırtqı ha'wlisin o'lshemey qaldır. Sebebi ol jer butqa tabınıwshılarg'a berildi. Olar muxaddes qalanı qırıq eki ay dawamında ayaq astı qıladı.
3 Men O'zimnin' eki gu'wama ku'sh beremen. Olar aza kiyimin kiyip, bir mın' eki ju'z alpıs ku'n payg'ambarshılıq qıladı.
4 Bul eki gu'wa – pu'tkil du'nyanın' İyesi Quday aldında turg'an eki za'ytu'n ag'ashın ha'm eki shıra qoyg'ıshtı bildiredi.
5 Eger kim de kim olarg'a zıyan tiygizbekshi bolsa, olardın' awızlarınan ot shıg'ıp, dushpanların ku'ydirip joq qıladı. Olarg'a zıyan tiygizbekshi bolg'anlar usılay o'ltiriledi.
6 Bul eki gu'wa o'zleri payg'ambarshılıq aytqan ku'nlerde jawın jawmasın dep, aspandı jawıp taslaw biyligine iye. Ja'ne olardın' suwlardı qang'a aylandırıwg'a, qansha qa'lese, jer ju'zin sonsha ha'r tu'rli ba'lelerge duwshar etiwge de biyligi bar.
7 Olar gu'walıqların aytıp tawısqanda, teren' tun'g'ıyıqtan shıqqan jırtqısh haywan olar menen urısadı ha'm olardı jen'ip o'ltiredi.
8 Olardın' o'ligi tımsalıy tu'rde Sodom ha'm Mısır dep atalatug'ın ullı qalanın' ko'shesinde qaldırıladı. Olardın' İyesi İysa da sol jerde atanaq ag'ashqa shegelengen edi.
9 U'sh yarım ku'n barlıq xalıqlardın', urıwlardın', tiller ha'm milletlerdin' adamları olardın' o'ligine qarap, denelerin qa'birge qoyıwg'a ruxsat etpeydi.
10 Jer ju'zinde jasawshılar bug'an quwanıp, bayram qıladı ha'm bir-birine sawg'alar jiberedi. O'ytkeni bul eki payg'ambar jer ju'zinde jasawshılarg'a azap bergen edi.
11 Biraq u'sh yarım ku'nnen son', Qudaydan kelgen o'mir demi olardın' denelerine enip, ekewi de ayaqqa turdı. Bunı ko'rgenlerdi ku'shli qorqınısh biyledi.
12 Sonda eki payg'ambar aspannan esitilgen bir dawıstın' o'zlerine: «Bul jerge ko'terilin'ler», – degenin esitti. Olar dushpanlarının' ko'z aldında bir bult u'stinde aspang'a ko'terilip ketti.
13 Sol waqıtta-aq ku'shli jer silkiniw bolıp, qalanın' onnan biri qıyralıp qaldı ha'm jeti mın' adam nabıt boldı. Al qalg'an adamlardı ku'shli qorqınısh biylep, aspandag'ı Qudaydı alg'ısladı.
14 Ekinshi ha'siret o'tti. Mine, u'shinshi ha'siret jaqınlap kelmekte.
15 Jetinshi perishte ka'rnayın shertti. Aspannan ba'lent dawıslar esitilip: «Du'nya ju'zi patshalıg'ı Quday İyemizdiki ha'm Onın' Masixıniki boldı. Ol ma'n'gige patshalıq etedi», – dedi.
16 Qudaydın' aldında o'z taxtlarında otırg'an jigirma to'rt aqsaqal jerge bas urıp, Qudayg'a tabındı ha'm bılay dedi:
17 «Ha'mme na'rsege qu'diretli, bar bolg'an ha'm ha'zir de bar Quday İyemiz! Sag'an shu'kirlik etemiz. Sebebi Sen ullı qu'diretin' menen patshalıq ete basladın'.
18 Usı sebepli, milletler ashıwg'a mingen edi. Endi bolsa, Senin' g'a'zebin' olar u'stine jawdı. O'lilerdi hu'kim etiw, Xızmetshilerin' bolg'an payg'ambarlarg'a, muxaddeslerge, yag'nıy Senin' atın'dı hu'rmet etetug'ın u'lken-kishige sıylıq beriw ha'm jer ju'zin nabıt qılıwshılardı nabıt qılıw waqtın' keldi».
19 Sonda Qudaydın' aspandag'ı İbadatxanası ashıldı ha'm İbadatxanadag'ı Onın' Kelisim sandıg'ı ko'rindi. Sol waqıtta shaqmaq shag'ıp, dawıslar ha'm gu'ldirmamanın' gu'rkiregeni esitildi. Jer silkinip, ku'shli burshaq jawdı.

Ayan 12
1 Aspanda bir ullı ka'ramatlı belgi payda boldı: quyashqa orang'an, ayaqlarının' astında ay, basında on eki juldızlı tajı bar bir hayal ko'rindi.
2 Hayal ha'mledar edi, ol bosanbaqshı bolıp, tolg'aq tutıp baqırmaqta edi.
3 Son'ınan aspanda basqa bir ka'ramatlı belgi payda boldı: jeti baslı, on shaqlı, baslarında jeti tajı bar, u'lken qızıl aydarha ko'rindi.
4 Aydarha quyrıg'ı menen aspandag'ı juldızlardın' u'shten birin sıpırıp, jerge ılaqtırdı. Son'ınan ol tuwılıwdan-aq balanı jutıp jiberiw ushın, tuwayın dep atırg'an hayaldın' aldında turıp aldı.
5 Hayal ul tuwdı. Bul bala barlıq milletlerdi temir tayaq penen basqaradı. Bala da'rhal Qudayg'a, Qudaydın' taxtına alıp kelindi.
6 Al hayal sho'lge qashıp ketti. Ol jerde hayaldın' bir mın' eki ju'z alpıs ku'n bag'ılıwı ushın, Quday ta'repinen tayarlang'an bir orın bar edi.
7 Aspanda sawash baslandı. Bas perishte Mixail ha'm onın' perishteleri aydarhag'a qarsı urıstı. Aydarha da o'z perishteleri menen olarg'a qarsı urıssa da,
8 ku'shi jetpey jen'ilip qalıp, aspandag'ı orınlarınan ayırıldı.
9 U'lken aydarha, a'za'zu'l yamasa shaytan dep atalg'an, pu'tkil du'nyanı joldan azg'ırg'an eski jılan perishteleri menen birlikte jerge ılaqtırıldı.
10 Sonda men aspanda ba'lent bir dawıstın' bılay degenin esittim: «Qudayımızdın' qutqarıwı, qu'direti, patshalıg'ı ha'm Masixının' hu'kimdarlıg'ı endi ornadı. O'ytkeni tuwısqanlarımızdın' ayıplawshısı, Olardı Qudayımızdın' aldında ku'ni-tu'ni ayıplag'an shaytan jerge ılaqtırıldı.
11 Tuwısqanlarımız Kozının' qanı menen ha'm o'zleri aytqan gu'walıqları menen onı jen'di. Bul ushın olar o'z janların o'limge qıydı.
12 Sonlıqtan, ha'y, aspan ha'm onda jasawshılar shadlanın'lar! Al jer ha'm ten'iz sizler ha'siret shegesizler! Sebebi shaytan qa'ha'rli tu'rde u'stilerin'izge tu'sti. Ol o'z waqtının' az qalg'anın biledi».
13 Aydarha o'zinin' jerge ılaqtırılg'anın ko'rgende, ul bala tuwg'an hayaldın' izinen quwa ketti.
14 Hayaldın' jılannan sho'ldegi o'zi ushın arnalg'an jerge ushıp ketiwi ushın, og'an u'lken bir bu'rkittin' eki qanatı berildi. Hayal ol jerde u'sh yarım jıl bag'ılıwı lazım edi.
15 Sonda jılan hayaldı sel menen ıg'ızıp jiberiw ushın, awzınan onın' izinen da'ryaday suw ag'ızdı.
16 Biraq jer awzın ashtı da, aydarhanın' awzınan ag'ızg'an suwın jutıp jiberip, hayalg'a ja'rdem etti.
17 Sonda aydarha hayalg'a qarsı qa'ha'rlendi. Ol hayal na'silinen bolg'an basqalar menen, yag'nıy Qudaydın' buyrıqların orınlap, İysa Masixtın' gu'walıg'ına sadıq qalg'anlar menen urısıwg'a atlandı.
18 Aydarha ten'iz jag'asında turıp aldı.

Ayan 13
1 Son'ınan men on shaqlı, jeti baslı bir jırtqısh haywannın' ten'izden shıg'ıp kiyatırg'anın ko'rdim. Onın' shaqlarında on taj bolıp, baslarında Qudayg'a til tiygiziwshi atlar jazılg'an edi.
2 Men ko'rgen jırtqısh haywan qaplang'a uqsag'an edi. Onın' ayaqları ayıwdın' ayag'ınday, awzı arıslannın' awzınday edi. Aydarha og'an o'z qu'direti ha'm taxtı menen birlikte u'lken biylik te berdi.
3 Jırtqısh haywannın' baslarının' biri o'limshi halda jaraqatlang'anday bolıp ko'rindi. Degen menen, bul jaraqat jazılıp ketti. Sonda pu'tkil du'nya tan' qalıp, jırtqısh haywannın' izine erip ketti.
4 Adamlar jırtqısh haywang'a biylik bergen aydarhag'a sıyındı. Olar jırtqısh haywang'a da sıyınıp: «Bul jırtqısh haywang'a kim ten' kele aladı? Onın' menen kim urısa aladı?» – dedi.
5 O'zin maqtap, Qudayg'a til tiygizetug'ın so'zler aytıw ushın jırtqısh haywang'a awız berildi. Ol ja'ne qırıq eki ay dawamında ju'rgizetug'ın biylik aldı.
6 Qudayg'a, Onın' atı menen ma'kanına ha'm aspanda jasawshılarg'a til tiygiziw ushın, jırtqısh haywan awzın ashıp so'yley basladı.
7 Og'an muxaddeslerge qarsı urısıp, olardı jen'iwge ku'sh berildi. Ol ha'r bir urıw, ha'r bir xalıq, ha'r bir til ha'm ha'r bir millet u'stinen biylikke iye boldı.
8 Du'nyag'a tiyisli adamlardın' ha'mmesi, du'nya jaratılg'annan beri bawızlang'an Kozının' O'mir kitabında atı jazılmag'an ha'r bir adam jırtqısh haywang'a sıyındı.
9 Kulag'ı bar mınalardı esitip alsın:
10 «Kimnin' ta'g'dirine tutqın bolıw jazılsa, Ol tutqıng'a tu'sedi. Kimnin' ta'g'dirine qılısh penen o'ltiriliw jazılsa, Ol qılısh penen o'ltiriledi». Sol waqıtta muxaddeslerdin' sabır etip, iseniwi kerek boladı.
11 Bunnan son', men jerden shıg'ıp kiyatırg'an basqa bir jırtqısh haywandı ko'rdim. Onın' qozınikindey eki mu'yizi bolıp, ol aydarha sıyaqlı so'yleytug'ın edi.
12 Bul jırtqısh haywan birinshi jırtqısh haywannın' pu'tkil biyligi menen ol ushın ha'reket etti. Jer ju'zin ha'm onda jasaytug'ınlardı o'limshi haldag'ı jaraqatı jazılg'an birinshi jırtqısh haywang'a sıyınıwg'a ma'jbu'rledi.
13 Ol u'lken ka'ramatlar islep, ha'tte, adamlardın' ko'z aldında aspannan jerge ot ta jawdırdı.
14 Birinshi jırtqısh haywan ushın, ol o'zine islewge ruxsat etilgen ka'ramatlar arqalı jer ju'zinde jasaytug'ınlardı joldan azg'ırdı. Ol adamlarg'a qılıshtan jaralang'an, biraq tiri qalg'an birinshi jırtqısh haywannın' hu'rmetine onın' butın sog'ıwdı buyırdı.
15 Birinshi jırtqısh haywannın' butı tilge kirip, o'zine tabınbag'anlardın' ha'mmesin o'ltiriwdi buyırsın dep, og'an birinshi jırtqısh haywannın' butına jan beriw ushın qu'diret berildi.
16 Ol ha'r bir adamdı: u'lken-kishini, bay-jarlını, azat-quldı on' qolına yamasa man'layına tamg'a bastırtıwg'a ma'jbu'rledi.
17 Solay etip, kim de kim usı tamg'ag'a, yag'nıy birinshi jırtqısh haywannın' atına yamasa atının' sanına iye bolmasa, bir na'rse satıp ala almaydı da, sata almaydı da.
18 Bul danalıqtı talap etedi. Aqılı jetken adam haywannın' sanın esaplap shıqsın. O'ytkeni bul – adamnın' sanı. Onın' sanı altı ju'z alpıs altı.

Ayan 14
1 Son'ınan qarap, Kozının' Sion tawının' u'stinde turg'anın ko'rdim. Kozı menen birlikte man'laylarında Kozının' ha'm Onın' A'kesinin' atı jazılg'an bir ju'z qırıq to'rt mın' adam bar edi.
2 Aspannan sarqırap aqqan suwdın' sestindey, ku'shli gu'ldirmama dawısınday bir ses esittim. Men esitken bul ses tarlı a'sbap shertiwshilerdin' shıg'arg'an sestine uqsag'an edi.
3 Usı bir ju'z qırıq to'rt mın' adam taxtın', to'rt maqluqtın' ha'm aqsaqallardın' aldında jan'a bir qosıq aytıp turg'an edi. Gu'nalarının' qunı o'telip, jer ju'zinen satıp alıng'an usı adamlardan basqa hesh kim bul qosıqtı u'yrene almas edi.
4 Bular – İyemizge sadıq qalıp, butlarg'a tabınbag'an pa'k adamlar edi. Kozı qayaqqa barsa, olar Onın' izine eredi. Olar Qudaydın' ha'm Kozının' tun'g'ıshları bolıp, adamlar arasınan satıp alıng'anlar.
5 Awızlarınan jalg'an so'z shıqpag'an olar – minsiz adamlar.
6 Bunnan son', men aspannın' ortasında ushıp ju'rgen basqa bir perishteni ko'rdim. Bul perishte jer ju'zinde jasawshılarg'a: ha'r bir millet ha'm urıwg'a, ha'r bir til ha'm xalıqqa ja'riyalanatug'ın ma'n'gi Xosh Xabarg'a iye edi.
7 Ol ba'lent dawıs penen: «Qudaydan qorqın'lar! Onı alg'ıslan'lar! Onın' hu'kim etetug'ın waqtı keldi. Aspandı, jerdi, ten'izdi ha'm suw bulaqların Jaratqang'a sıyının'lar!» – dedi.
8 Onın' izinen kiyatırg'an ekinshi perishte bılay dedi: «Kuladı! O'z buzıqshılıg'ının' ku'shli sharabın barlıq milletlerge ishkizip, olardı azg'ırg'an ullı Babilon quladı!»
9 Ekewinin' izinen kiyatırg'an u'shinshi perishte ba'lent dawıs penen bılay dedi: «Kim de kim birinshi jırtqısh haywang'a ha'm onın' mu'sinine tabınıp, man'layına yamasa qolına onın' tamg'asın qabıl etse,
10 ol Qudaydın' qa'ha'rli g'a'zep kesesinde tayarlang'an Qudaydın' g'a'zebinin' ku'shli sharabınan ishedi. Muxaddes perishtelerdin' ha'm Kozının' aldında ot ha'm janıp turg'an ku'kirtten azap shegedi.
11 Olarg'a azap beretug'ın ottın' tu'tini sheksiz burqırap turadı. Birinshi jırtqısh haywang'a ha'm onın' mu'sinine tabınıp, atının' tamg'asın qabıl etkenler ku'ni-tu'ni tınıshlıq ko'rmeydi.
12 Sol waqıtta Qudaydın' buyrıqların orınlap, İysag'a degen isenimine sadıq qalg'an muxaddeslerdin' sabırlıg'ı kerek boladı».
13 Sonda aspannan bir dawıs mag'an: «Mınanı jazıp qoy: bunnan bılay, İyemizge sadıq qalıp, janın qıyg'anlar qanday baxıtlı!» – dedi. «Awa, olar miynetlerinin' ra'ha'tin ko'redi. Sebebi islegen islerinin' jemisi olardan ayırılmaydı», – deydi Muxaddes Ruwx.
14 Son'ınan men qarap, bir aq bulttı ko'rdim. Bulttın' u'stinde basında altın tajı, qolında o'tkir orag'ı bar, Adam Ulına uqsag'an Birew otır edi.
15 İbadatxanadan shıqqan basqa bir perishte bulttın' u'stinde Otırg'ang'a ba'lent dawıs penen baqırıp: «Orag'ın'dı salıp, or! Orıw waqtı keldi. O'ytkeni jerdin' zu'ra'a'ti pisip jetilisti», – dedi.
16 Bulttın' u'stinde otırg'an orag'ın jerge siltedi ha'm jerdin' zu'ra'a'ti orıldı.
17 Aspandag'ı İbadatxanadan basqa bir perishte shıqtı. Onın' da o'tkir orag'ı bar edi.
18 Al ot u'stinen biylikke iye basqa bir perishte qurbanlıq shalınatug'ın orınnan shıg'ıp, o'tkir oraqlıg'a ba'lent dawıs penen: «O'tkir orag'ın'dı iske sal! Jerdegi ju'zim ag'ashınan solqımlardı jıyna. Sebebi ju'zim pisti», – dedi.
19 Perishte orag'ın jerge siltep, jerdegi ju'zimnin' zu'ra'a'tin jıynap aldı. Onı Qudaydın' g'a'zebinin' u'lken iskenjesine ılaqtırdı.
20 Ju'zim jemisleri qalanın' sırtındag'ı iskenjede sıg'ıldı. İskenjeden aqqan qan u'sh ju'z shaqırım jerge deyin bardı ha'm atlardın' ju'wenlerine shekem ko'terildi.

Ayan 15
1 Men aspanda ja'ne ullı ha'm tan' qalarlıq basqa bir belgi ko'rdim. Bul – qolında son'g'ı jeti ba'le bar jeti perishte edi. O'ytkeni usı ba'leler menen Qudaydın' g'a'zebi juwmaqlanatug'ın edi.
2 Sonda ot aralas shiyshe ten'iz sıyaqlı bir na'rseni ko'rdim. Haywannın', onın' mu'sininin' ha'm atının' sanı u'stinen jen'iske eriskenler qollarına Qudaydın' bergen tarlı a'sbapların alıp, shiyshe ten'izdin' u'stinde turg'an edi.
3 Olar Qudaydın' xızmetshisi Muwsanın' ha'm Kozının' qosıg'ın aytıp turg'an edi: «Ha'mme na'rsege qu'diretli Quday İye, Senin' islerin' ullı ha'm a'jayıp, O, milletler Patshası! Senin' jolların' haqıyqat ha'm a'dil.
4 İyem, Sennen qorqpaytug'ın, atın'dı alg'ıslamaytug'ın kim bar? Sebebi tek jalg'ız Sen g'ana muxaddessen'. Pu'tkil milletler kelip, Senin' aldın'da tabınadı. O'ytkeni Senin' a'dil islerin' ayan boldı».
5 Bunnan son' men qarap, aspandag'ı İbadatxananın', yag'nıy Gu'walıq shatırının' ashılg'anın ko'rdim.
6 Kolında jeti ba'le bar jeti perishte jarqırag'an appaq kiyim kiyip, ko'kireklerine altın o'n'irshe baylap, İbadatxanadan shıqtı.
7 To'rt maqluqtın' biri jeti perishtege ma'n'gige jasawshı Qudaydın' qa'ha'rli g'a'zebine tolı jeti altın kese berdi.
8 İbadatxana Qudaydın' ullılıg'ının' ha'm qu'diretinin' tu'tini menen tolıp ketti. Jeti perishtenin' jeti ba'lesi tamamlanbag'ansha, hesh kim İbadatxanag'a kire almadı.

Ayan 16
1 Son'ınan men İbadatxanadan shıqqan bir ba'lent dawıstın' jeti perishtege: «Barın'lar! Qudaydın' g'a'zebine tolı jeti keseni jerge to'gin'ler!» – degenin esittim.
2 Sonda birinshi perishte barıp, keseni jerge to'kti. Birinshi jırtqısh haywannın' tamg'asına iye bolıp, onın' mu'sinine tabınatug'ınlardın' u'stinde azap beriwshi jerkenishli jaralar payda boldı.
3 Ekinshi perishte kesesin ten'izge to'kti. Ten'iz o'linin' qanına uqsaytug'ın qang'a aylanıp, ten'izdegi pu'tkil tirishilik nabıt boldı.
4 U'shinshi perishte kesesin da'ryalarg'a ha'm suw bulaqlarına to'kti. Olar da qang'a aylandı.
5 Suwlar u'stinen ha'kimlik etetug'ın perishtenin' bılay degenin esittim: «Ha'zir bar ha'm burınnan bar bolg'an muxaddes Qudayımız! Senin' shıg'arg'an bul hu'kimlerin' a'dil.
6 Muxaddeslerdin' ha'm payg'ambarlardın' qanın to'kkeni ushın, Sen olarg'a qan ishkizdin'. Bug'an olar ılayıqlı».
7 Sonda men qurbanlıq shalınatug'ın orınnan shıqqan bir dawıstın' bılay degenin esittim: «Awa, ha'mme na'rsege qu'diretli Quday İyemiz, Senin' hu'kimlerin' tuwrı ha'm a'dil».
8 To'rtinshi perishte kesesin quyashqa to'kti. Sonlıqtan quyashqa adamlardı ot penen ku'ydiriw ku'shi berildi.
9 Adamlardı ku'shli ha'wir ku'ydirip jiberdi. Olar ta'wbe etpedi ha'm usı ba'lelerdin' u'stinen biylikke iye bolg'an Qudaydı alg'ıslamay, Onın' atına til tiygizdi.
10 Besinshi perishte kesesin jırtqısh haywannın' taxtı u'stine to'kti. Jırtqısh haywannın' patshalıg'ı tas tu'nek bolıp qaldı. Adamlar azapqa shıdamay, tillerin tisledi.
11 Biraq olar jaman is-ha'reketleri ushın ta'wbe etpey, ko'rip atırg'an azapları ha'm jaraları sebepli, aspandag'ı Qudayg'a til tiygizdi.
12 Altınshı perishte kesesin ullı Evfrat da'ryasına to'kti. Ku'nshıg'ıstan keletug'ın patshalarg'a jol tayarlaw ushın, da'ryanın' suwı qurıp qaldı.
13 Bunnan son', men aydarhanın', jırtqısh haywannın' ha'm jalg'an payg'ambardın' awzınan shıqqan qurbaqalarg'a uqsaytug'ın u'sh jawız ruwxtı ko'rdim.
14 Bul ruwxlar – ka'ramatlar isleytug'ın jinlerdin' ruwxları edi. Olar ha'mme na'rsege qu'diretli Qudaydın' ullı ku'ninde bolatug'ın sawashqa pu'tkil du'nyanın' patshaların jıynaw ushın atlandı.
15 «Mine, Men urı sıyaqlı ku'tilmegende kelemen! Jalan'ash bolıp ju'rip, uyatqa qalmawı ushın u'stindegi kiyimlerin saqlap, sergek turg'anlar qanday baxıtlı!» – (dedi İyemiz İysa).
16 U'sh jawız ruwx evreyshe «Armagedon» dep atalatug'ın jerge patshalardı jıynadı.
17 Jetinshi perishte kesesin hawag'a to'kti. İbadatxanadag'ı taxttan shıqqan ba'lent bir dawıs: «Orınlandı», – dedi.
18 Sonda shaqmaq shag'ıp, gu'rsildegen dawıslar esitildi ha'm gu'ldirmama gu'rkirep, ku'shli jer silkiniw boldı. Adamzat jer ju'zinde payda bolg'alı berli, bunday ku'shli jer silkiniw hesh qashan bolg'an emes.
19 Ullı qala u'shke bo'linip quladı. Milletlerdin' qalaları da qıyralıp qaldı. Quday ullı Babilondı yadında saqlap, O'zinin' qa'ha'rli g'a'zebinin' sharabı tolı keseni og'an ishiw ushın berdi.
20 Barlıq atawlar ornınan ko'ship, tawlar joq bolıp ketti.
21 Aspannan adamlardın' u'stine ha'r bir danası batpanday ku'shli burshaq jawdı. Burshaq sonshelli qorqınıshlı bolıp, adamlar usı ba'le ushın Qudayg'a til tiygizdi.

Ayan 17
1 Jeti kesesi bar jeti perishtenin' biri jaqınlap keldi de, menin' menen so'ylese baslap bılay dedi: – Berman kel, men sag'an ko'p suwlardın' u'stinde otırg'an ullı buzıq hayaldın' qanday jazag'a tartılatug'ının ko'rsetemen.
2 Du'nya patshaları onın' menen buzıqshılıq islegen edi. Jer ju'zinde jasawshılar onın' buzıqshılıg'ının' sharabına ma's bolg'an edi.
3 Son'ınan perishte meni Muxaddes Ruwxtın' basqarıwında sho'lge alıp bardı. Ol jerde men jeti baslı, on shaqlı, u'sti Qudayg'a til tiygizetug'ın atlarg'a tolı, jırtqısh qızıl haywannın' u'stinde otırg'an bir hayaldı ko'rdim.
4 Hayal qızg'ılt ko'k ha'm qımbatlı qızıl lipaslar kiyip, altın, hasıl taslar ha'm hinjiler menen bezengen edi. Onın' qolında jerkenishli na'rselerge ha'm buzıqshılıg'ının' haramılıqlarına tolı altın kese bar edi.
5 Al man'layına bolsa: «ULLI BABİLON, DU'NYaNIЊ BUZIKLARINIЊ HA'M JERKENİShLİ NA'RSELERİNİЊ ANASI», – degen sırlı at jazılg'an edi.
6 Hayaldın' muxaddeslerdin' ha'm İysa haqqında gu'walıq berip o'lgenlerdin' qanına ma's ekenin ko'rdim. Bunı ko'rip, men qattı tan' qaldım.
7 Perishte mag'an bılay dedi: – Nege tan' qalıp tursan'? Men sag'an hayaldın' ha'm onı ko'terip ju'rgen jeti baslı, on shaqlı jırtqısh haywannın' sırın ashıp beremen.
8 Sen ko'rgen jırtqısh haywan burın bar edi, biraq ha'zir joq. Birazdan son', ol teren' tun'g'ıyıqtan shıg'ıp, nabıt boladı. Du'nya jaratılg'annan beri atları O'mir kitabında jazılmag'an jer ju'zinde jasawshılar jırtqısh haywandı ko'rgende hayran qaladı. Sebebi bul haywan bir waqıtları bar edi, endi joq, biraq ja'ne keledi.
9 Bunı tu'siniw ushın danalıq kerek. Jeti bas – hayal u'stinde otırg'an jeti tawdı ha'm jeti patshanı bildiredi.
10 Bulardın' besewi quladı, birewi bar, basqası ele kelmedi. Ol keledi, biraq uzaq waqıt turmaydı.
11 Burın bar bolg'an, biraq endi joq jırtqısh haywannın' o'zi segizinshi patsha. Aldın'g'ı jeti patshanın' biri bolg'an ol nabıt boladı.
12 Sen ko'rgen on shaq ele patshalıq etpegen on patsha. Biraq bular jırtqısh haywan menen birlikte az waqıt patshalıq etiw ushın biylik aladı.
13 Bul patshalar bir niyetke iye bolıp, ku'shlerin ha'm biyligin jırtqısh haywang'a beredi.
14 Olar Kozıg'a qarsı urısadı, biraq Kozı olardı jen'edi. O'ytkeni Kozı – hu'kimdarlar Hu'kimdarı ha'm patshalar Patshası. Onın' menen birge bolg'anlar – shaqırılg'anlar, tan'lang'anlar ha'm Og'an sadıq qalg'anlar.
15 Son'ınan perishte mag'an bılay dedi: – Mına sen ko'rgen suwlar, yag'nıy u'stinde buzıq hayal otırg'an suwlar – xalıqlar, alamanlar, milletler ha'm tiller.
16 Sen ko'rgen on shaq ha'm jırtqısh haywan buzıq hayaldı jek ko'rip, onın' ha'mme na'rsesin talan-taraj etedi ha'm onı tır jalan'ash qaldıradı. Onın' etin jep, o'zin otqa jandıradı.
17 Sebebi Quday O'zinin' erkin orınlaw ushın, olardın' kewillerine usı niyetti salg'an edi. Solay etip, Qudaydın' so'zleri orınlanıwg'a deyin olar o'z ara kelisip, patshalıqların jırtqısh haywang'a beredi.
18 Sen ko'rgen hayal – du'nya patshalarının' u'stinen ha'kimlik etetug'ın ullı qala.

Ayan 18
1 Bunnan son', men ku'shli biylikke iye basqa bir perishtenin' aspannan tu'skenin ko'rdim. Onın' saltanatınan du'nya ju'zi jarqırap ketti.
2 Perishte qattı dawıslap bılay dedi: «Kuladı! Ullı Babilon quladı! Ol endi jinlerdin' ma'kanı, Ha'r tu'rli jawız ruwxlardın' ordası, Ha'r qıylı haram ha'm jerkenishli quslardın' uyası boldı.
3 O'ytkeni barlıq milletler onın' buzıqshılıg'ının' ku'shli sharabın ishti. Du'nyanın' patshaları onın' menen birge buzıqshılıq isledi. Du'nyanın' sawdagerleri de onın' asıp-tasqan molshılıg'ınan bayıp ketti».
4 Sonda men aspannan basqa bir dawıs esittim. Bul dawıs bılay dedi: «Ha'y, xalqım! Onın' gu'nalarına sherik bolıp, Ol duwshar bolg'an ba'lelerge duwshar bolmawın' ushın, onnan shıg'ıp ket!
5 Sebebi onın' gu'naları u'sti-u'stine jıynalıp, aspang'a jetti, Quday onın' jaman islerin yadında saqladı.
6 Babilon sizlerge ne qılg'an bolsa, og'an sonı qaytarın'lar. İslegen islerin eki ese etip qaytarın'lar, O'zi aralastırıp tayarlag'an sharaptan eki ese toltırıp, og'an berin'ler.
7 Ol qanshama sa'n-saltanatqa ha'm molshılıqqa bo'lengen bolsa, og'an sonshama qayg'ı-ha'siret berin'ler. O'ytkeni ol o'z kewlinde: „Men hayal patsha bolıp, taxtta otırman, jesir emespen. Hesh qashan qayg'ı ko'rmeymen“, – deydi.
8 Sonlıqtan ol o'lim, qayg'ı ha'm ashlıq ba'lelerine bir ku'nnin' ishinde duwshar boladı, ol otta janıp ku'l boladı. Sebebi onı hu'kim qılıwshı Quday İyemiz qu'diretli».
9 Onın' menen birge buzıqshılıq islep, onın' asıp-tasqan molshılıg'ın bo'lisken du'nyanın' patshaları ol janıp atırg'an ottın' tu'tinin ko'rgende, onı azalap jılaydı.
10 Olar onın' shegip atırg'an azabınan qorqıp, uzaqta turıp: «Way-way, ullı qala, ku'shli qala Babilon! Az waqıt ishinde hu'kim etildin'-g'o», – deydi.
11 Du'nyanın' sawdagerleri de ol ushın jılap, aza tutadı. O'ytkeni olardın' buyımların satıp alatug'ın endi hesh kim joq.
12 Olar altın, gu'mis, hasıl taslar, hinji, bahalı gezleme, jipek, qızg'ılt ko'k ha'm qırmızı gezlemelerdi, ha'r tu'rli xosh iyisli ag'ashlardı, pil su'yeginen islengen zatlardı, qımbat bahalı ag'ashlardan islengen na'rselerdi, qola, temir ha'm ma'rmerden islengen ha'r qıylı buyımlardı,
13 da'mli qabıq, mazalı da'm beretug'ın na'rselerdi, xosh iyisli tu'tetkilerdi, a'tir may, a'tir, sharap, za'ytu'n mayı, sapalı un ha'm biyday, iri qara mal ha'm qoylar, atlar ha'm arbalar, qullardı, ja'ne de adam janın satatug'ın ha'm satıp alatug'ın edi.
14 Olar ja'ne: «Janın' su'ygen miyweler qolın'nan ketti. Pu'tkil baylıg'ın' ha'm ko'zdi qamastıratug'ın zatların' joq boldı. Endi olardı hesh qashan taba almaysan'», – deydi.
15 Babilonda usı na'rselerdi satıp, bayıp ketken sawdagerler qalanın' shekken azabınan qorqınıshqa tu'sedi ha'm uzaqta turıp, jılap aza tutadı.
16 Olar bılay deydi: «Way, way, ullı qala! Bahalı gezleme, qızg'ılt ko'k ha'm qırmızı lipaslar kiygen, altın, hasıl taslar ha'm hinjiler menen bezengen ullı qala!
17 Usınday u'lken baylıq az waqıt ishinde joq boldı». Barlıq keme basshıları, keme jolawshıları, kemede isleytug'ınlar ha'm ten'izden ku'n ko'retug'ınlardın' ha'mmesi uzaqta turıp,
18 ol jang'an ottın' tu'tinin ko'rgende: «Usı ullı qalag'a ten' keletug'ın qala bar ma?» – dep dad saldı.
19 Baslarına ku'l shashtı, aza tutıp jılap, bılay dep baqırıstı: «Way, way, ullı qala! Ten'iz kemelerine iye bolg'anlardın' ha'mmesi ol sebepli, onın' qımbat bahalı buyımları sebepli bayıg'an edi. Degen menen, qala az waqıt ishinde wayran boldı.
20 Kuwanın'lar Babilonnın' awhalına, Ha'y aspan, muxaddesler, elshiler ha'm payg'ambarlar! Sebebi Quday onı hu'kim etip, sizler ushın o'sh aldı».
21 Son'ınan bir ku'shli perishte u'lken digirman tasına uqsaytug'ın bir tastı ko'terip, ten'izge ılaqtırdı da, bılay dedi: «Ullı qala Babilon! Minekey, ol usınday ku'sh penen ılaqtırılıp, ma'n'gige joq boladı.
22 Endigiden bılay, sende tarlı a'sbap shertiwshilerdin', qosıqshılardın', sırnay ha'm ka'rnay shertiwshilerdin' dawısları hesh qashan esitilmeydi. Sende qaytıp hesh bir o'nerdin' ustası tabılmaydı, digirmannın' dawısı hesh qashan esitilmeydi.
23 Sende bunnan bılay shıra jaqtısı bolmaydı. Kelin-ku'yew sesleri hesh qashan esitilmeydi. O'ytkeni sawdagerlerin' du'nyada ataqlı adamlar bolıp, pu'tkil milletler senin' sıyqırshılıg'ın' menen azg'ırılg'an edi.
24 Ja'ne de, payg'ambarlardın', muxaddeslerdin' ha'm jer ju'zinde o'ltirilgenlerdin' ha'mmesinin' qanı sennen tabılg'an edi».

Ayan 19
1 Bunnan son', men aspanda ko'p sanlı alamannın' dawısına uqsag'an ba'lent dawıslardı esittim. Olar bılay dedi: «Haliluyya! Kutqarıw, ullılıq ha'm qu'diret Qudayımızg'a tiyisli.
2 Sebebi Onın' hu'kimleri tuwrı ha'm a'dil. Ol jer ju'zin buzıqshılıg'ı menen haramlag'an ullı buzıq hayaldı hu'kim etip, O'z xızmetshilerinin' qanı ushın onnan o'sh aldı».
3 Olar ja'ne dawıslap bılay dedi: «Haliluyya! Buzıq hayaldın' jang'an otının' tu'tini ma'n'gige burqırap turadı».
4 Sonda jigirma to'rt aqsaqal ha'm to'rt maqluq jerge jıg'ılıp: «Awmiyin! Haliluyya!» – dedi de, taxt u'stinde otırg'an Qudayg'a tabındı.
5 Son'ınan taxttan shıqqan bir dawıs bılay dedi: «Ha'y, Qudayımızdın' barlıq xızmetshileri! Onnan qorqıwshı u'lken-kishi ha'mmen'iz, Onı alg'ıslan'lar!»
6 Son' men u'lken alamannın' dawısına, sarqırap aqqan suwlardın' shuwıldısına ha'm ku'shli gu'ldirmamanın' gu'rkiregenine uqsag'an dawıstı esittim. Sol dawıs bılay dedi: «Haliluyya! O'ytkeni ha'mme na'rsege qu'diretli Quday İyemiz patshalıq etedi.
7 Shadlanıp, kewil ko'tereyik! Onı dan'qqa bo'leyik! Sebebi Kozının' neke toyı baslanajaq, Onın' qalın'lıg'ı o'zin tayarladı.
8 Og'an kiyiw ushın, Taza, jarqırag'an appaq ko'ylek berildi». Taza, appaq ko'ylek – muxaddeslerdin' haq islerin bildiredi.
9 Sonda perishte mag'an: – Bılay dep jaz: «Kozının' neke toyına shaqırılg'anlar qanday baxıtlı!» – dedi. Ol ja'ne: – Bul so'zler – Qudaydın' haqıyqat so'zleri, – dedi.
10 Men og'an tabınıw ushın, ayaqlarına jıg'ıldım. Biraq ol mag'an bılay dedi: – Bunday qıla go'rme! Men de sen ha'm İysanın' gu'walıg'ına iye tuwısqanların' sıyaqlı, Qudaydın' xızmetshisimen. Qudayg'a tabın! O'ytkeni İysanın' gu'walıg'ı – Muxaddes Ruwx ta'repinen ilhamlandırılg'an payg'ambarshılıq so'zlerinin' tiykarı, – dedi.
11 Bunnan son', men aspannın' ashılg'anın ko'rdim. Ol jerde bir aq at turg'an bolıp, atqa Mingennin' atı Sadıq ha'm Haqıyqat edi. Ol a'dillik penen hu'kim shıg'arıp, sawash ju'rgizedi.
12 Onın' ko'zleri lawlap jang'an otqa uqsag'an bolıp, al basında bolsa ko'p sanlı taj bar edi. Onda O'zinen basqa hesh kim bilmeytug'ın bir at jazılg'an edi.
13 Ol qang'a boyalg'an kiyim kiygen bolıp, Onın' atı – Qudaydın' So'zi edi.
14 Taza ha'm appaq kiyim kiygen aspan la'shkerleri aq atlarg'a minip, Onın' izinen kiyatır edi.
15 Onın' awzınan o'tkir qılısh shıg'ıp turg'an bolıp, Ol sol qılısh penen milletlerdi o'ltiredi. Olardı temir tayaq penen basqaradı ha'm ha'mme na'rsege qu'diretli Qudaydın' qa'ha'rli g'a'zebinin' sharabın sıg'ıp shıg'aratug'ın iskenjeni O'zi basadı.
16 Onın' kiyiminde ha'm sanında: «PATShALAR PATShASI HA'M HU'KİMDARLAR HU'KİMDARI», degen at jazılg'an edi.
17 -
18 Son'ınan men quyashta turg'an bir perishteni ko'rdim. Ol ba'lent dawıs penen baqırıp, aspanda ushıp ju'rgen barlıq quslarg'a bılay dedi: «Patshalardın', a'skerbasılardın' ha'm ku'shli adamlardın', atlardın' ha'm atqa mingenlerdin', azat-qullardın', u'lken-kishi ha'mmenin' o'liginin' etin jew ushın bir jerge jıynalıp, Qudaydın' ullı zıyapatına kelin'ler».
19 Sonda men jırtqısh haywandı, du'nya patshaların ha'm olardın' la'shkerlerin ko'rdim. Olar atta Otırg'an menen ha'm Onın' la'shkerleri menen urısıw ushın bir jerge jıynalg'an edi.
20 Jırtqısh haywan ha'm onın' aldında ka'ramatlar islegen jalg'an payg'ambar qolg'a alındı. Jırtqısh haywannın' tamg'asın qabıl etip, onın' mu'sinine tabıng'anlardı o'z ka'ramatları menen azg'ırg'an – usı jalg'an payg'ambar edi. Olardın' ekewi de ku'kirt jang'an ot ko'line tiriley ılaqtırıldı.
21 Al qalg'anlar atta Otırg'annın' awzınan shıqqan qılısh penen o'ltirildi. Barlıq quslar olardın' o'liginin' etin jep toydı.

Ayan 20
1 Son' men qolında teren' tun'g'ıyıqtın' gilti ha'm u'lken shınjırı bar bir perishtenin' aspannan tu'skenin ko'rdim.
2 Perishte aydarhanı, yag'nıy a'za'zu'l ha'm shaytan dep atalg'an sol eski jılandı tutıp, mın' jılg'a baylap tasladı.
3 Mın' jıl tamam bolmag'ansha, milletlerdi endi azg'ırmasın dep, onı teren' tun'g'ıyıqqa ılaqtırıp jiberdi. Ol jerdi jawıp, awzın mo'rlep tasladı. Mın' jıl o'tkennen son', ol qısqa mu'ddetke bosatılıwı tiyis.
4 Son'ınan men taxtlardı ha'm olarda otırg'anlardı ko'rdim. Olarg'a hu'kim etiw biyligi berilgen edi. İysanın' gu'walıg'ı ha'm Qudaydın' so'zi ushın bası kesilgenlerdin' janların da ko'rdim. Bular jırtqısh haywang'a ha'm onın' mu'sinine tabınbag'an, man'laylarına ha'm qollarına jırtqısh haywannın' tamg'asın bastırmag'an edi. Olar tirilip, Masix penen birge mın' jıl patshalıq etti.
5 Bul – birinshi qayta tiriliw. Kalg'an o'liler mın' jıl tamam bolmag'ansha tirilmedi.
6 Birinshi qayta tiriliwde qatnasqanlar baxıtlı ha'm muxaddes. Ekinshi o'limnin' bular u'stinen hesh qanday biyligi joq. Olar Qudaydın' ha'm Masixtın' ruwxaniyleri bolıp, Onın' menen birlikte mın' jıl patshalıq etedi.
7 Mın' jıl o'tkennen son', shaytan qamalg'an jerinen azat etiledi.
8 Jer ju'zinin' to'rt mu'yeshindegi milletlerdi, Gog ha'm Magogtı azg'ırıp, olardı sawashqa jıynaw ushın, ol qamaqtan shıg'adı. Olardın' sanı ten'izdin' qumı sıyaqlı san-sanaqsız boladı.
9 Olar jer ju'zin basıp o'tip, muxaddeslerdin' ma'kanı bolg'an Qudaydın' su'yikli qalasın qorshap aldı. Biraq aspannan ot jawıp, olardı ku'ydirip, joq qılıp jiberdi.
10 Al olardı azg'ırg'an shaytan ot ha'm ku'kirt ko'line ılaqtırıldı. Burın sol jerge jırtqısh haywan ha'm jalg'an payg'ambar da ılaqtırılg'an edi. Olar ku'ni-tu'ni, ma'n'gige azap shegedi.
11 Sonda men bir ullı aq taxttı ha'm taxtta Otırg'andı ko'rdim. Jer ha'm aspan Onın' ju'zinen qashıp, joq bolıp ketti.
12 Taxttın' aldında turg'an u'lken-kishi o'lilerdi de ko'rdim. Son'ınan bir kitaplar ashıldı. Basqa bir kitap ta ashıldı, bul – O'mir kitabı edi. O'liler kitaplarda jazılg'anlar boyınsha, o'z islerine qaray hu'kim etildi.
13 Ten'iz o'zinde bolg'an o'lilerdi, o'lim ha'm o'liler ma'kanı da o'zlerinde bolg'an o'lilerdi shıg'arıp berdi. Ha'r biri o'z islerine qaray hu'kim etildi.
14 O'lim ha'm o'liler ma'kanı ot ko'line ılaqtırıldı. Bul ot ko'li – ekinshi o'lim.
15 Atları O'mir kitabında jazılmag'anlardın' ha'mmesi ot ko'line ılaqtırıldı.

Ayan 21
1 Bunnan son', men jan'a aspan menen jan'a jerdi ko'rdim. Sebebi burıng'ı aspan ha'm burıng'ı jer joq bolıp ketken edi. Endi ten'iz de joq edi.
2 Ja'ne men aspannan, Qudaydın' janınan tu'sip kiyatırg'an muxaddes qala – jan'a Erusalimdi ko'rdim. Ol o'z ku'yewi ushın tayarlanıp bezengen kelin sıyaqlı edi.
3 Sonda taxttan shıqqan bir ba'lent dawıstın' bılay degenin esittim: «Mine, Qudaydın' ma'kanı adamlar arasında. Quday da olardın' arasında jasaydı. Olar Qudaydın' xalqı boladı, Qudaydın' O'zi de olardın' Qudayı bolıp, olar menen birge jasaydı.
4 Quday olardın' barlıq ko'z jasların su'rtip taslaydı. Endi o'lim de, qayg'ı da, jılaw da, azap ta bolmaydı. O'ytkeni burıng'ılar o'tip ketti».
5 Taxtta Otırg'an: – Endi ha'mmesin jan'alayman, – dedi. Ol ja'ne mag'an: – Mınanı jaz: sebebi bul so'zler isenimli ha'm haqıyqat, – dedi.
6 Son'ınan Ol mag'an bılay dedi: – Orınlandı. Men – Alfa ha'm Omegaman, birinshi ha'm son'g'ıman. Sho'llegen adamg'a o'mir suwının' bulaqlarınan esheyin suw beremen.
7 Jen'ip shıqqan usılardı miyras etip aladı. Men onın' Qudayı bolaman, ol Mag'an perzent boladı.
8 Biraq qorqaqlar, isenbeytug'ınlar, haramılar, adam o'ltiriwshiler, buzıqlar, sıyqırshılar, butparazlar ha'm barlıq o'tirikshilerdin' ornı – ku'kirt jang'an ot ko'li boladı. Bul – ekinshi o'lim.
9 Son'ınan aqırg'ı jeti ba'lege tolı jeti kesesi bar jeti perishtenin' biri janıma kelip: – Berman kel. Men sag'an Kozının' qalın'lıg'ın ko'rsetemen. Ol Kozının' bolajaq kelinshegi, – dedi.
10 Perishte meni Muxaddes Ruwxtın' basqarıwında u'lken ha'm biyik bir tawg'a ko'terdi. Ol jerden mag'an aspannan, Qudaydın' janınan tu'sip kiyatırg'an muxaddes qala Erusalimdi ko'rsetti.
11 Kala Qudaydın' saltanatına iye edi. Ol hasıl tas sıyaqlı, kristallday mo'ldir yaspis tası sıyaqlı jarqırap tur edi.
12 Kalanın' u'lken ha'm biyik diywalları bolıp, on eki da'rwazası bar edi. Da'rwazalardı on eki perishte qarawıllaytug'ın edi. Da'rwazalarg'a İzraildın' on eki urıwının' atları jazılg'an edi.
13 Shıg'ısta u'sh da'rwaza, arqada u'sh da'rwaza, qublada u'sh da'rwaza, batısta u'sh da'rwaza bar edi.
14 Kalanın' diywalları on eki tiykar tasqa iye bolıp, olarda Kozının' on eki elshisinin' atları jazılg'an edi.
15 Menin' menen so'ylesken perishtenin' qolında qalanı ha'm qalanın' da'rwazaları menen diywalların o'lshew ushın, o'lsheytug'ın altın tayaq bar edi.
16 Kala to'rt mu'yesh ta'rizinde bolıp, uzınlıg'ı menen eni birdey edi. Perishte qalanı o'lsheytug'ın tayaq penen o'lshegende, uzınlıg'ı, eni ha'm biyikligi birdey bolıp, ha'r bir ta'repi eki mın' eki ju'z shaqırım bolıp shıqtı.
17 Perishte diywallardı da o'lshep shıqtı. Adamnın' o'lshemi boyınsha, diywallardın' biyikligi alpıs bes metr bolıp shıqtı.
18 Diywallar yaspis tasınan, al qala mo'ldir shiyshe sıyaqlı, sap altınnan salıng'an edi.
19 Kala diywallarının' tiykar tasları ha'r tu'rli hasıl taslar menen bezelgen edi. Birinshi tiykar tası yaspis, ekinshisi ko'k sapfir, u'shinshisi xalkidon, to'rtinshisi jasıl zumrat,
20 besinshisi ala sardoniks, altınshısı sardolik, jetinshisi sarı yaqıt, segizinshisi ko'k zumrat, tog'ızınshısı sarı topaz, onınshısı sarı zumrat, on birinshisi ko'k yaqıt, on ekinshisi qızg'ılt ko'k ametist.
21 On eki da'rwaza on eki hinji, yag'nıy ha'r bir da'rwaza bir hinjiden sog'ılg'an edi. Kalanın' ko'shesi mo'ldir shiyshe sıyaqlı sap altınnan edi.
22 Men qalada İbadatxana ko'rmedim. O'ytkeni ha'mme na'rsege qu'diretli Quday İyemiz ha'm Kozı qalanın' İbadatxanası edi.
23 Kalanı jaqtılandırıw ushın quyashtın' yamasa aydın' keregi joq edi. Sebebi Qudaydın' saltanatı onı jaqtılandırıp turatug'ın edi. Al Kozı onın' shırası edi.
24 Milletler qalanın' jaqtısında ju'redi. Du'nya patshaları o'z dan'q-saltanatın ol jerge alıp keledi.
25 Kalanın' da'rwazaları ha'r qashan ashıq turadı, o'ytkeni ol jerde hesh qashan tu'n bolmaydı.
26 Adamlar o'z milletinin' dan'q-saltanatın ha'm abırayın ol jerge alıp keledi.
27 Og'an hesh qanday haram na'rse, jerkenishli ha'm jalg'an isler islegen hesh kim hesh qashan kirmeydi. Tek atları Kozının' O'mir kitabında jazılg'anlar g'ana kiredi.

Ayan 22
1 Sonda perishte mag'an kristall sıyaqlı jıltırag'an o'mir suwının' da'ryasın ko'rsetti. Bul da'rya Qudaydın' ha'm Kozının' taxtınan shıg'ıp,
2 qalanın' ken' ko'shesinin' ortası boylap ag'ıp tur edi. Da'ryanın' eki ta'repinde ha'r ayda on eki tu'rli miywe berip turatug'ın o'mir teregi bar edi. Terektin' japıraqları bolsa, milletlerdin' shıpa alıwı ushın arnalg'an edi.
3 Endi hesh qanday g'arg'ıs bolmaydı. Qudaydın' ha'm Kozının' taxtı qalanın' ishinde boladı. Al xızmetshileri Og'an xızmet etedi.
4 Olar Qudaydın' ju'zin ko'redi, man'laylarına Onın' atı jazıladı.
5 Endi tu'n bolmaydı. Ya shıra jaqtısının', ya quyash jaqtısının' keregi bolmaydı. Sebebi Quday İyemizdin' O'zi olarg'a jaqtı boladı ha'm olar ma'n'gige patshalıq etedi.
6 Son'ınan perishte mag'an bılay dedi: – Bul so'zler – isenimli ha'm haqıyqat. O'z payg'ambarlarına Ruwxın bergen Quday İyemiz jaqın arada bolıwı tiyis waqıyalardı xızmetshilerine bildiriw ushın, O'z perishtesin jiberdi.
7 «Mine, Men jıldam kelemen! Bul kitaptın' payg'ambarshılıq so'zlerin orınlaytug'ın adam qanday baxıtlı!» – deydi İyemiz İysa.
8 Men – usılardı esitken ha'm ko'rgen Yuxanman. Bulardı esitip ha'm ko'rgenimde, usılardı mag'an ko'rsetken perishtege tabınıw ushın, onın' ayaqlarına jıg'ıldım.
9 Biraq ol mag'an: – Bunday qıla go'rme! Men de sen, payg'ambar bolg'an tuwısqanların' ha'm bul kitaptın' so'zlerin orınlaytug'ınlar sıyaqlı, Qudaydın' xızmetshisimen. Qudayg'a tabın, – dedi.
10 Son'ınan ol mag'an bılay dedi: – Bul kitaptın' payg'ambarshılıq so'zlerin mo'rlep taslama. O'ytkeni waqıt jaqın qaldı.
11 Jamanlıq qılatug'ın adam ja'ne de jamanlıq qılıwdı dawam etsin. Haram bolg'an adam haram isin dawam etsin. Haq bolg'an adam ja'ne de haq isler isley bersin. Muxaddes bolg'an adam muxaddes bolıp qalsın.
12 İyemiz İysa bılay deydi: «Mine, Men jıldam kelemen! Beretug'ın sıyım O'zim menen birge. Ha'r bir adamg'a islerine qaray qaytaraman.
13 Men – Alfa ha'm Omegaman, birinshi ha'm son'g'ıman, bası ha'm aqırıman.
14 O'mir tereginen jewge huqıq alıw ushın ha'm qalag'a da'rwaza arqalı kiriw ushın kiyimlerin juwg'anlar qanday baxıtlı!
15 İytler – sıyqırshılar, neke hadallıg'ın buzıwshılar, adam o'ltiriwshiler, butqa tabınıwshılar, o'tirikti jaqsı ko'rip, jalg'an islerdi islewshilerdin' ha'mmesi sırtta qaladı.
16 Men, İysa, iseniwshi ja'ma'a'tlerdegi sizlerge bul gu'walıqtı jetkizsin dep, O'z perishtemdi jiberdim. Men – Dawıttın' tiykarı ha'm urpag'ı, jaqtı tan' juldızıman».
17 Muxaddes Ruwx ha'm kelin: «Kel!» deydi. Esitken ha'r bir adam: «Kel!» desin. Sho'llegen adam kelsin, qa'legen adam o'mir suwınan esheyin alsın.
18 Bul kitaptag'ı payg'ambarshılıq so'zlerin esitken ha'r bir adamdı eskertip atırman: eger kim de kim bul so'zlerge bir na'rse qossa, Quday da onı bul kitaplarda jazılg'an ba'lelerge duwshar etedi.
19 Eger kim de kim bul payg'ambarshılıq kitabının' so'zlerinen bir na'rse alıp taslasa, Quday da onı bul kitapta jazılg'an o'mir tereginen ha'm muxaddes qaladan u'lessiz qaldıradı.
20 Bulardı gu'walıq etip aytqan İyemiz: «Awa, Men jıldam kelemen», – deydi. Awmiyin! Kele go'r, İyem İysa!
21 İyemiz İysanın' miyrimi ha'mmen'izge yar bolsın! Awmiyin.

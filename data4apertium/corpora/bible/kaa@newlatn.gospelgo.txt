Matthew I
1. İbrayımnıń urpaǵı, Dawıttıń urpaǵı İysa Masixtıń shejiresi mınaday:
2 İbrayımnan Isaq tuwıldı. Isaqtan Yaqıp tuwıldı. Yaqıptan Yahuda hám onıń aǵa-inileri tuwıldı.
3 Yahuda menen Tamaradan Pares hám Zara tuwıldı. Paresten Hesron tuwıldı. Hesronnan Ram tuwıldı.
4 Ramnan Aminadab tuwıldı. Aminadabtan Nahshon tuwıldı. Nahshonnan Salmon tuwıldı.
5 Salmon menen Rahabtan Boaz tuwıldı. Boaz benen Ruttan Obid tuwıldı. Obidten İshay tuwıldı.
6 İshaydan Dawıt patsha tuwıldı. Dawıt penen burın Uriyanıń jubayı bolǵan hayaldan Sulayman tuwıldı.
7 Sulaymannan Rehabam tuwıldı. Rehabamnan Abiya tuwıldı. Abiyadan Asa tuwıldı.
8 Asadan Eshofat tuwıldı. Eshofattan İoram tuwıldı. İoramnan Uziya tuwıldı.
9 Uziyadan İoatam tuwıldı. İoatamnan Ahaz tuwıldı. Ahazdan Ezekiya tuwıldı.
10 Ezekiyadan Manasiya tuwıldı. Manasiyadan Amon tuwıldı. Amonnan İosiya tuwıldı.
11 Babilonǵa súrgin etilgende, İosiyadan Exoniya hám onıń inileri tuwıldı.
12 Babilonǵa súrgin etilgennen keyin, Exoniyadan Shaltiel tuwıldı; Shaltielden Zerubabel tuwıldı.
13 Zerubabelden Abihud tuwıldı; Abihudtan Eliakim tuwıldı; Eliakimnen Azor tuwıldı.
14 Azordan Sadoq tuwıldı; Sadoqtan Axim tuwıldı; Aximnen Elixud tuwıldı.
15 Elixudtan Eliazar tuwıldı; Eliazardan Mattan tuwıldı; Mattannan Yaqıp tuwıldı.
16 Yaqıptan Máriyamnıń kúyewi Yusup tuwıldı. Máriyamnan Masix dep atalǵan İysa tuwıldı.
17 Solay etip, hámmesi bolıp: İbrayımnan Dawıtqa deyin on tórt urpaq, Dawıttan Babilonǵa súrgin etiliwge deyin on tórt urpaq, Babilonǵa súrgin etilgennen Masixqa deyin on tórt urpaq.
18 İysa Masixtıń tuwılıwı bılay boldı: Onıń anası Máriyam Yusupke atastırılǵannan keyin, olar qosılmastan burın, Máriyamnıń Muxaddes Ruwxtan hámledar ekenligi bilindi.
19 Onıń kúyewi Yusup haq adam bolıp, Máriyamdı uyatqa qaldırmayın dep, oǵan úyleniwden jasırın túrde bas tartıwdı oyladı.
20 Ol usılay oylap júrgende, Qudaydıń bir perishtesi onıń túsine enip: – Háy, Dawıttıń urpaǵı Yusup! Sen Máriyamdı ózińe hayallıqqa alıwdan qorqpa. Onıń ishindegi Balası Muxaddes Ruwxtan.
21 Máriyam Ul tuwadı. Sen onıń atın İysa dep qoyasań, sebebi Ol O'z xalqın gúnalarınan qutqaradı, – dedi.
22 Bulardıń hámmesi Qudaydıń payǵambar arqalı aldın ala aytqan mına sózleriniń orınlanıwı ushın boldı:
23 «Mine, qız hámledar bolıp, Ul tuwadı. Onıń atın İmmanuel dep qoyadı». İmmanuel – «Quday bizler menen birge» degen mániste.
24 Uyqıdan turǵan Yusup Qudaydıń perishtesiniń buyırǵanın islep, Máriyamǵa úylendi.
25 Biraq Máriyam Ulın tuwǵansha, Yusup oǵan jaqınlaǵan emes. Ol Balanıń atın İysa dep qoydı.

Matta 2
1 İysa Yahudiyanıń Beytlehem qalasında, patsha Hirodtıń zamanında tuwılǵannan soń, Erusalim qalasına kúnshıǵıstan juldız izertlewshiler kelip:
2 – Yahudiylerdiń jańa tuwılǵan Patshası qayaqta eken? O'ytkeni bizler kúnshıǵısta Onıń juldızın kórip, Oǵan tabınıwǵa keldik, – dep soradı.
3 Bunı esitken patsha Hirod hám onıń menen birge pútkil Erusalim qalası tınıshsızlanıp qaldı.
4 Hirod xalıqtıń barlıq bas ruwxaniylerin hám diniy muǵallimlerin jıynap alıp, olardan Masixtıń qay jerde tuwılıwı tiyis ekenin sorastırdı.
5 Olar bılay dedi: – Yahudiyadaǵı Beytlehemde. Sebebi payǵambar arqalı mınaday sózler jazılǵan:
6 «Háy, Yahudiya jerindegi Beytlehem! Yahudiyanıń baslı qalalarınan sen hesh kem emesseń! O'ytkeni Meniń xalqım İzraildı baǵatuǵın Kósem sennen shıǵadı».
7 Sonda Hirod juldız izertlewshilerdi jasırın shaqırtıp, olardan juldızdıń shıqqan waqtın sorastırıp bilip aldı.
8 Olardı Beytlehemge jiberip: – Barıp, Náreste haqqında jaqsılap bilip alıńlar. Onı tapqannan keyin, maǵan xabar berińler, men de barıp Oǵan tabınayın, – dedi.
9 Olar patshanıń sózin esitip bolıp, júrip ketti. Sonda ózleri kúnshıǵısta kórgen juldız olardıń aldında júrip, jol kórsetti hám Náreste bolǵan jerdiń ústinde toqtadı.
10 Juldızdı kórgende, olar qattı quwandı.
11 U'yge kirip, Náresteni hám Onıń anası Máriyamdı kórdi de, Náresteniń ayaǵına jıǵılıp, Oǵan tabındı. O'zleriniń ǵáziyne ıdısların ashıp, Oǵan altın, ladan hám mirra degen xosh iyisli zatlardı sıyǵa berdi.
12 Olar Hirodqa qaytıp barmaw haqqında túslerinde eskertilgenlikten, basqa bir jol menen óz ellerine qaytıp ketti.
13 Juldız izertlewshiler ketkennen keyin, Qudaydıń bir perishtesi Yusuptıń túsine enip: – Ornıńnan tur da, Náreste menen anasın alıp, Mısırǵa qash! Saǵan ózim xabar bergenimshe, sol jerde bol! Sebebi Hirod Náresteni óltiriw ushın izlemekte, – dedi.
14 Yusup turdı da, Náreste menen anasın alıp, tún ishinde Mısırǵa qashıp ketti.
15 Hirodtıń ólimine shekem sol jerde boldı. Solay etip, Qudaydıń: «Ulımdı Mısırdan shaqırıp aldım», – dep payǵambar arqalı aldın ala aytqan sózleri orınlandı.
16 Al Hirod juldız izertlewshilerdiń aldap ketkenin túsinip, qattı ashıwlandı. Juldız izertlewshilerden waqıttı bilip alǵan ol Beytlehemdegi hám onıń dógeregindegi eki jasar hám onnan da kishi ul balalardıń hámmesin óltiriwdi buyırdı.
17 Solay etip, Eremiya payǵambar arqalı aytılǵan mına sózler orınlandı:
18 «Ramada bir dawıs esitiledi, Qattı zarlap jılaǵan. Balaların joqlap jılar Rahila. Jubanǵısı kelmes, óytkeni joq endi olar».
19 Hirod ólgennen keyin, Qudaydıń bir perishtesi Mısırda Yusuptıń túsine enip:
20 – Ornıńnan tur da, Náreste menen anasın alıp, İzrail eline qayt. Sebebi Náresteni óltirmekshi bolǵanlar óldi, – dedi.
21 Yusup turıp, Náreste menen anasın alıp, İzrail eline qayttı.
22 Biraq Yahudiyada Hirodtıń ornına balası Arxelay patsha bolıp otırǵanın esitip, Yusup ol jerge barıwǵa qorqtı. Túsinde ayan arqalı eskertilgen ol Galila úlkesine ketip,
23 Nasıra degen qalaǵa ornalastı. Solay etip, «Ol Nasıralı dep ataladı», – dep payǵambarlardıń aldın ala aytqanları orınlandı.

Matta 3
1 Sol kúnleri Shomıldırıwshı Yaqıya kelip, Yahudiya úlkesiniń shól dalasında:
2 – Táwbe etińler! O'ytkeni Aspan Patshalıǵı jaqınlap qaldı, – dep járiyaladı.
3 İyshaya payǵambar arqalı mınaday dep aldın ala aytılǵan adam usı Yaqıya edi: «Shól dalada baqırǵan birewdiń dawısı shıǵadı: „İyemizge jol tayarlańlar, Onıń júretuǵın jolların dúzetińler!“»
4 Yaqıya túyeniń júninen kiyim kiygen, belin teri qayıs penen buwǵan bolıp, onıń awqatı shegirtke menen jabayı hárreniń palı edi.
5 Sol waqıtta Erusalimniń, pútkil Yahudiya úlkesiniń hám İordannıń pútkil dógereginiń turǵınları oǵan bardı
6 hám ózleriniń gúnaların moyınlap, İordan dáryasında shomıldırıldı.
7 Yaqıya ózine kóp pariseyler menen saddukeylerdiń shomıldırılıwǵa kiyatırǵanın kórip, olarǵa: – Háy, uwlı jılanlardıń tuqımları! Keleshektegi qáhárli jazadan qutılıwdı sizlerge kim úyretti?
8 Táwbe etkenińizge ılayıq jemis berińler!
9 Jáne: «Bizlerdiń ata tegimiz – İbrayım ata-ǵo!» – dep ishlerińizden oylamańlar. Sebebi sizlerge aytatuǵınım: Quday İbrayımǵa mına taslardan da balalar jasap bere aladı.
10 Tereklerdiń tamırında házirdiń ózinde-aq balta jatır. Jaqsı miywe bermeytuǵın hár bir terek shabılıp, otqa taslanadı.
11 Táwbe etkenińizdiń belgisi retinde, men sizlerdi suw menen shomıldıraman. Biraq mennen keyin Keliwshi mennen de qúdiretli: men Onıń ayaq kiyimin sheshiwge de ılayıqlı emespen. Ol sizlerdi Muxaddes Ruwx hám ot penen shomıldıradı.
12 Onıń jabası qolında. Ol O'z qırmanın tazalap, biydayın ǵállexanasına jıynaydı, al sabanın sónbes otqa jandıradı, – dedi.
13 Sonda İysa Yaqıya tárepinen shomıldırılıw ushın Galiladan İordan dáryasına, Yaqıyanıń qasına keldi.
14 Biraq Yaqıya Onı irkip: – Seniń qolıńnan shomıldırılıwǵa men mútájben-ǵo! Sen nege maǵan kiyatırsań? – dedi.
15 Biraq, İysa oǵan juwap berip: – Endi ırazı bol, pútkil haqlıqtı bizler usılayınsha orınlawǵa tiyislimiz-ǵo, – dedi. Sonnan soń, Yaqıya Oǵan qayılshılıq berdi.
16 İysa shomıldırılıp, dárriw suwdan shıqtı. Mine, aspan ashılıp, Ol Qudaydıń Ruwxınıń O'ziniń ústine kepterdey túsip kiyatırǵanın kórdi.
17 Sonda aspannan: – Bul – Meniń súyikli Ulım, Men Oǵan ırzaman! – degen saza esitildi.

Matta 4
1 Sonnan soń, shaytan sınasın dep, Muxaddes Ruwx İysanı shólge alıp bardı.
2 İysa sol jerde qırıq kún, qırıq tún oraza tutıp, aqırı ash boldı.
3 Sonda azǵırıwshı shaytan Onıń qasına kelip: – Eger Sen Qudaydıń Ulı bolsań, mına taslarǵa buyır, olar nanǵa aylansın! – dedi.
4 İysa juwap qaytarıp: «Adam tek ǵana nan menen emes, Al Qudaydıń awzınan shıqqan hár bir sóz benen jasaydı», – dep Muxaddes Jazıwda aytılǵan-ǵo, – dedi.
5 Sonnan soń, shaytan Onı muxaddes qala Erusalimge alıp barıp, İbadatxananıń tóbesine turǵızıp qoydı da,
6 Oǵan: – Eger Sen Qudaydıń Ulı bolsań, tómen sekirshi. O'ytkeni Muxaddes Jazıwda bılay dep aytılǵan-ǵo: «Ol O'ziniń perishtelerine buyrıq beredi. Ayaǵıńdı tasqa urıp almawıń ushın, olar Seni qollarında kóterip alıp ketedi», – dedi.
7 İysa oǵan: – «Quday-İyeńdi sınama!» – dep te Muxaddes Jazıwda aytılǵan-ǵo, – dedi.
8 Jáne shaytan Onı júdá biyik bir tawǵa aparıp, Oǵan dúnyanıń barlıq patshalıqları menen olardıń sán-saltanatların kórsetip:
9 – Eger ayaǵıma jıǵılıp, maǵan tabınsań, usılardıń hámmesin Saǵan beremen, – dedi.
10 Sonda İysa oǵan: – Joq bol kózimnen, shaytan! «Quday-İyeńe sıyınıp, tek Oǵan xızmet et!» – dep Muxaddes Jazıwda aytılǵan-ǵo, – dedi.
11 Sonnan keyin, shaytan Onıń qasınan ketti. Sonda perishteler kelip, İysaǵa xızmet etti.
12 İysa Yaqıyanıń tutqınǵa alınǵanın esitip, Galila úlkesine qaytıp ketti.
13 Ol Nasıra qalasın qaldırıp, Zebulon hám Naftali dógeregindegi teńizdiń jaǵasında jaylasqan Kaparnahumǵa kelip ornalastı.
14 Solay etip, İyshaya payǵambar arqalı aytılǵan mına sózler orınlandı:
15 «Háy, Zebulon jeri hám Naftali jeri, teńizge baratuǵın joldaǵı, İordannıń arǵı jaǵasındaǵı, basqa milletlerdiń Galila eli!
16 Qarańǵılıqta jasaǵan xalıq úlken bir jarıqtı kórdi. O'lim qarańǵısında jasaǵanlar ushın, jaqtılıq nurı tústi».
17 Sol waqıttan baslap, İysa: – Táwbe etińler! Sebebi Aspan Patshalıǵı jaqınladı! – dep járiyalay basladı.
18 İysa Galila teńiziniń jaǵasında júrgende, teńizge aw salıp atırǵan eki aǵalı-inilini: Petr dep atalǵan Simondı hám onıń inisi Andreydi kórdi. Olar balıqshılar edi.
19 İysa olarǵa: – Meniń izime erińler! Men sizlerdi adamlardı Qudaydıń jolına túsiriwshiler qılaman, – dedi.
20 Olar dárriw awların taslap, Onıń izine erdi.
21 Sol jerden ketip baratırıp, Ol basqa eki aǵalı-inilini: Zebedeydiń ulı Yaqıptı hám onıń inisi Yuxandı kórdi. Olar ákesi Zebedey menen birge qayıqta awların jamap otırǵan edi. İysa olardı da shaqırdı.
22 Olar dárriw qayıqtı da, ákesin de qaldırıp, Onıń izine erdi.
23 İysa pútkil Galila úlkesin aralap júrdi. Olardıń májilisxanalarında tálim berdi hám Aspan Patshalıǵı tuwralı Xosh Xabardı járiyalap, xalıqtaǵı hár qanday awırıw hám hálsizlikti shıpalaytuǵın edi.
24 İysa tuwralı xabar pútkil Siriyaǵa jayıldı. Barlıq awırıw adamlardı, túrli sırqaw hám dártke ushıraǵanlardı, jin urǵanlardı, qoyanshıq hám láń bolǵanlardı Oǵan alıp keldi. İysa olarǵa shıpa berdi.
25 Onıń izine Galiladan, Dekapolisten, Erusalimnen, Yahudiyadan hám İordannıń arǵı jaǵınan kelgen kóp xalıq erip júrdi.

Matta 5
1 İysa xalıqtı kórip, bir tawǵa shıqtı. Ol otırǵannan keyin, shákirtleri qasına keldi.
2 İysa olarǵa bılay dep tálim bere basladı:
3 – Ruwxıy jarlı bolǵanlar baxıtlı! Aspan Patshalıǵı olardiki!
4 Qayǵırıp júrgenler baxıtlı! Olar jubanısh tabadı.
5 Kishipeyilliler baxıtlı! Olar jer júzine iyelik etedi.
6 Haqlıqqa mútáj bolǵanlar baxıtlı! Quday olardı tolıq qanaatlandıradı.
7 Miyrim-shápáátliler baxıtlı! Olar miyrim-shápáát aladı.
8 Pák kewilliler baxıtlı! Olar Qudaydı kóredi.
9 Jarastırıwshılar baxıtlı! Olar Qudaydıń balaları dep ataladı.
10 Haqlıq ushın quwdalanǵanlar baxıtlı! Aspan Patshalıǵı olardiki.
11 Adamlar sizlerdi Men sebepli xorlasa, quwdalasa, hár túrli ótirik sózler menen jamanlasa, sizler baxıtlısızlar!
12 Quwanıńlar hám shadlanıńlar! O'ytkeni sizlerdiń aspandaǵı sıyıńız úlken. Sizlerden burınǵı payǵambarlardı da usılay quwdalaǵan.
13 – Sizler – dúnyanıń duzısızlar. Biraq duz óz kúshin joytsa, onı qalay jáne shorlı qılıwǵa boladı? Onda ol hesh nársege jaramaydı, tek shıǵarıp taslanıp, adamlardıń ayaǵı astında basılıp qaladı.
14 Sizler – dúnyanıń nurısızlar. Taw basına salınǵan qala jasırın bolıp qalmaydı.
15 Sonday-aq shıranı jaqqannan soń, onı ıdıstıń astına emes, al shıra qoyǵıshqa qoyadı, sonda ol úydegilerdiń hámmesine óz jaqtısın túsiredi.
16 Sol sıyaqlı, sizlerdiń nurıńız adamlardıń aldında jarqıray bersin. Adamlar sizlerdiń jaqsı islerińizdi kórip, aspandaǵı A'keńizdi dańqqa bólesin!
17 – Sizler Meni Muxaddes Nızamdı yamasa payǵambarlardıń Jazıwların biykar etiwge keldi, dep oylamańlar. Men biykar etiw ushın emes, al orınlaw ushın keldim.
18 Sizlerge shının aytıp turman: aspan menen jer joyılmaǵansha, Muxaddes Nızamnıń bir háribi de, bir noqatı da joyılmaydı, barlıǵı da orınlanıwı tiyis.
19 Solay etip, kim de kim usı buyrıqlardıń eń kishi birewin buzıp, adamlarǵa da solay úyretse, ol Aspan Patshalıǵında eń kishi bolıp sanaladı. Al kim de kim olardı orınlap, adamlarǵa úyretse, ol Aspan Patshalıǵında ullı bolıp sanaladı.
20 Meniń sizlerge aytatuǵınım: eger sizlerdiń haqlıǵıńız diniy muǵallimler menen pariseylerdikinen artıq bolmasa, sizler Aspan Patshalıǵına kirmeysiz.
21 – «Adam óltirme! Kim de kim adam óltirse, ol húkim etiliwge tiyisli», – dep burınǵılarǵa aytılǵandı esitkensiz.
22 Al Meniń sizlerge aytatuǵınım: kim de kim tuwısqanına biykarǵa ǵázeplense, ol húkim etiliwge tiyisli. Kim de kim tuwısqanın masqaralap, oǵan: «Aqılsız adamsań!» dese, joqarǵı keńes tárepinen húkim etiliwge tiyisli. Al kim de kim tuwısqanına: «Aqmaq!» dese, dozaq otına túsiwge tiyisli.
23 Sonlıqtan eger de sen qurbanlıǵıńdı qurbanlıq shalınatuǵın orınǵa alıp kelgenińde, jaqın adamıńnıń saǵan ókpeli ekeni sol jerde esińe tússe,
24 qurbanlıǵıńdı sol jerdiń aldında qaldırıp, áweli jaqın adamıńa barıp, onıń menen jarasıp al! Sońınan qaytıp kelip, qurbanlıǵıńdı Qudayǵa ber.
25 Sen dawlasıń menen birge húkim etiliwge baratırǵan waqtıńda, onıń menen tezirek jarasıp al. Olay etpeseń, ol seni qazınıń aldına aparadı, qazı seni saqshıǵa tapsırıp, qamatıp taslaydı.
26 Saǵan shının aytaman: sońǵı tiyinińdi tólep tawıspaǵanıńsha, ol jerden shıǵa almaysań.
27 – Sizler: «Neke hadallıǵın buzba!» – degendi esitkensiz.
28 Al Meniń sizlerge aytatuǵınım: kim de kim basqa bir hayalǵa buzıq niyet penen qarasa, ol álle qashan-aq, kewlinde onıń menen neke hadallıǵın buzǵan boladı.
29 Eger seni oń kóziń azǵırsa, onı oyıp tasla. Sebebi pútkil deneńniń dozaqqa túskeninen góre, bir músheńniń joq bolǵanı saǵan jaqsıraq boladı.
30 Eger seni oń qolıń azǵırsa, onı shawıp tasla. Pútkil deneńniń dozaqqa túskeninen góre, bir músheńniń joq bolǵanı saǵan jaqsıraq boladı.
31 Taǵı da: «Kim de kim óz hayalı menen ajıraspaqshı bolsa, oǵan talaq xat bersin», – delingen.
32 Al Meniń sizlerge aytatuǵınım: kim de kim neke hadallıǵın buzbaǵan hayalınan ajırassa, hayalınıń neke hadallıǵın buzıwına sebepker boladı. Sonday-aq kim de kim kúyewinen ajırasqan bir hayaldı alsa, ol neke hadallıǵın buzadı.
33 – Taǵı da sizler: «Antıńdı buzba, Quday aldında antıńdı orınla!» – dep burınǵılarǵa aytılǵandı esitkensiz.
34 Al Meniń sizlerge aytatuǵınım: hesh waqıtta ant ishpe! Aspan menen de ant ishpe, óytkeni ol – Qudaydıń taxtı.
35 Jer menen de ant ishpe, sebebi ol – Onıń ayaq basarı. Erusalim menen de ant ishpe, óytkeni ol – ullı Patshanıń qalası.
36 O'z basıń menen de ant ishpe, sebebi sen bir tal shashıńdı da aǵarta yamasa qarayta almaysań.
37 Sizlerdiń: «awa» sózińiz «awa» yamasa «yaq» sózińiz «yaq» bolsın, bunnan basqası shaytannan.
38 – Sizler: «Kózge kóz, tiske tis», – degendi esitkensiz.
39 Al Meniń sizlerge aytatuǵınım: jaman adam menen qarsılaspańlar. Birew betińniń oń jaǵına ursa, oǵan betińniń sol jaǵın da tut.
40 Birew seniń menen dawlasıp kóylegińdi alǵısı kelse, oǵan shapanıńdı da sheship ber.
41 Birew seni ózi menen birge bir shaqırım jer júriwge májbúrlese, onıń menen birge eki shaqırım júr.
42 Sennen soraǵanǵa ber, sennen qarızǵa alayın degennen ayama.
43 – Sizler: «Janıńdaǵı adamdı súy, dushpanıńdı jek kór», – degendi esitkensiz.
44 Al Meniń sizlerge aytatuǵınım: dushpanlarıńızdı súyińler, sizlerdi quwdalaytuǵınlar ushın duwa etińler.
45 Sonda aspandaǵı A'keńizdiń balaları bolasızlar. O'ytkeni Ol jamanlardıń ústine de, jaqsılardıń ústine de, O'z quyashınıń nurın tógedi hám haq adamlardıń ústine de, nahaqlardıń ústine de, jawının jawdıradı.
46 Eger sizler ózlerińizdi súygenlerdi ǵana súyseńler, qanday sıylıq alasızlar? Salıqshılar da solay islemey me?
47 Sizler tuwısqanlarıńız benen ǵana sálemlesseńler, onda qanday ózgesheliklerińiz bar? Butqa tabınıwshılar da solay islemey me?
48 Solay etip, aspandaǵı A'keńizdiń minsiz bolǵanı sıyaqlı, sizler de minsiz bolıńlar!

Matta 6
1 – Abaylańlar, sizler sawap islerińizdi adamlarǵa kórsetiw ushın, olardıń aldında islemeńler. Olay etseńler, sizlerge aspandaǵı A'keńizden sıylıq bolmaydı.
2 Solay etip, sen qayır-sadaqa bergenińde, eki júzliler sıyaqlı óz-ózińnen jar salma. Bundaylar adamlar maqtasın dep, májilisxanalarda hám kóshelerde usılay isleydi. Sizlerge shının aytıp turman: olar álle qashan óz sıyların alıp boldı.
3 Sen qayır-sadaqa bergenińde, oń qolıńnıń ne islegenin sol qolıń bilmesin.
4 Sonda seniń qayır beriwiń jasırın boladı hám jasırınlıqtı kóriwshi A'keń saǵan qaytaradı.
5 – Duwa etkenińizde, adamlarǵa kórsetiw ushın májilisxanalarda hám kóshelerdiń múyeshlerinde turıp duwa etiwdi jaqsı kóretuǵın eki júzliler sıyaqlı bolmańlar. Sizlerge shının aytıp turman: olar álle qashan óz sıyların alıp boldı.
6 Al sen duwa etkenińde bólmeńe kirip, esigińdi japqanıńnan soń, kózge kórinbeytuǵın A'keńe duwa et! Sonda jasırınlıqtı kóriwshi A'keń saǵan qaytaradı.
7 Duwa etkenińizde, butqa tabınıwshılar sıyaqlı mıljıńǵa berilmeńler. Olar kóp sóylesek tıńlar dep oylaydı.
8 Sizler olarǵa uqsamańlar. Sebebi A'keńiz nege mútáj ekenligińizdi Onnan soramasıńızdan aldın biledi.
9 Sonlıqtan sizler bılay dep duwa etińler: Aspandaǵı A'kemiz! Seniń atıń muxaddes bola bersin.
10 Seniń Patshalıǵıń kelsin. Aspanda orınlanǵanı sıyaqlı, jerde de Seniń erkiń orınlansın.
11 Bizlerge búgin de kúndelikli nanımızdı bere gór.
12 Bizlerge gúna islegenlerdi keshirgenimizdey, bizlerdiń de gúnalarımızdı keshire gór.
13 Bizlerdiń azǵırılıwımızǵa jol qoymay, shaytannan qutqara gór. Sebebi Patshalıq ta, qúdiret te, ullılıq ta máńgilikke Seniki. Awmiyin.
14 Eger sizlerge gúna islegenlerdi keshirseńler, aspandaǵı A'keńiz de sizlerdi keshiredi.
15 Al eger sizlerge gúna islegenlerdi keshirmeseńler, A'keńiz de gúnalarıńızdı keshirmeydi.
16 – Oraza tutqanıńızda, eki júzliler sıyaqlı muńayıp júrmeńler. Olar adamlarǵa oraza tutıwshı bolıp kóriniw ushın ǵana ajarın buzıp júredi. Sizlerge shının aytaman: olar álle qashan óz sıyların alıp boldı.
17 Sen oraza tutqanıńda, shashıńdı tarap, betińdi juw.
18 Solay etip, oraza tutqanıń adamlarǵa emes, al kózge kórinbeytuǵın A'keńe kórinsin. Jasırınlıqtı kóriwshi A'keń saǵan qaytaradı.
19 – O'zlerińizge jer betinde baylıq jıynamańlar. Bul jerde onı kúye de jeydi, tat ta basadı, urılar da buzıp kirip urlaydı.
20 Al ózlerińizge aspanda baylıq jıynańlar. Sol jerde onı kúye de jemeydi, tat ta baspaydı, urılar da buzıp kirip urlamaydı.
21 O'ytkeni baylıqlarıńız qay jerde bolsa, kewillerińiz de sol jerde boladı.
22 Kóz – deneniń shıraǵı. Sonlıqtan da, eger kóziń saw bolsa, pútkil deneń de jarıq boladı.
23 Eger kóziń saw bolmasa, pútkil deneń de qarańǵı boladı. Sonlıqtan eger ishińdegi jarıq qarańǵı bolsa, onda qarańǵılıqtıń ózi qanshelli tas túnek boladı!
24 Hesh kim eki xojaǵa xızmet ete almaydı. Sebebi ol birewin jek kórip, ekinshisin jaqsı kóredi yamasa birewine sadıq bolıp, ekinshisine itibarsız qaraydı. Sizler hám Qudayǵa, hám baylıqqa birdey xızmet ete almaysızlar.
25 – Sonlıqtan sizlerge aytatuǵınım: ne iship, ne jeymiz dep, janıńız ushın, ne kiyemiz dep, deneńiz ushın táshiwishlenbeńler. Jan awqattan, dene kiyimnen artıq emes pe?
26 Aspandaǵı quslarǵa qarańlar! Olar ekpeydi de, ormaydı da, telekke jıynamaydı da, al aspandaǵı A'keńiz olardı asıraydı. Sizler olardan anaǵurlım artıq emessizler me?
27 Táshiwishleniw sebepli, kim sizlerdiń arańızda óz ómirin bir saatqa bolsa da uzayta aladı?
28 Kiyim tuwralı nege táshiwishlenesizler? Daladaǵı liliya gúlleriniń qalay ósip turǵanına qarańlar! Olar miynet te etpeydi, jip te iyirmeydi.
29 Al sizlerge aytatuǵınım: Sulayman da óziniń sán-saltanatında usılardıń birewindey sánli kiyinbegen edi.
30 Eger búgin bar bolıp, erteń oshaqqa taslanatuǵın daladaǵı shópti Quday solay kiyindirse, sizlerdi olardan da artıq kiyindirmes pe edi, háy, isenimi azlar?
31 Sonlıqtan da: «Ne iship, ne jeymiz?» yamasa «Ne kiyemiz?» – dep táshiwishlenbeńler.
32 O'ytkeni usılardıń hámmesin butqa tabınıwshılar izlep júredi. Usı nárselerdiń hámmesine mútáj ekenińizdi aspandaǵı A'keńiz biledi.
33 Eń aldı menen Qudaydıń Patshalıǵın hám Onıń haqlıǵın izleńler! Sonda bulardıń hámmesi sizlerge qosımsha etip beriledi.
34 Solay etip, erteńgi kún tuwralı táshiwishlenbeńler! Sebebi erteńgi kún ózi ushın ózi ǵam jeydi. Hár kúnniń óz ǵamı ózine jetedi.

Matta 7
1 – Basqalardı húkim etpeńler, sonda sizler de húkim etilmeysizler.
2 O'ytkeni sizler basqalardı qalay húkim etseńler, Quday da sizlerdi solay húkim etedi. Qanday ólshem menen ólshep berseńler, Quday da sizlerge sonday ólshem menen ólshep beredi.
3 Sen nege tuwısqanıńnıń kózindegi shópti kórip turıp, óz kózińdegi qadanı sezbeyseń?
4 O'z kózińde qada bola tura, qalay: «Qáne, kózińdegi shópti shıǵarıp alayın», – dep tuwısqanıńa aytasań?
5 Háy, eki júzli! Dáslep óz kózińdegi qadanı shıǵar, sonda anıq kórip, tuwısqanıńnıń kózindegi shópti shıǵara alasań.
6 Muxaddes zattı iytlerge bermeńler, hinji-marjanlarıńızdı shoshqalardıń aldına taslamańlar. Olardı ayaqları menen basqılap, aylanıp kelip sizlerdi tilkimlep taslaydı.
7 – Sorańlar, sizlerge beriledi. İzleńler, tabasızlar. Esikti qaǵıńlar, ol sizlerge ashıladı.
8 Sebebi soraǵan hár bir adam aladı, izlegen tabadı, esik qaqqanǵa ashıladı.
9 Sizlerdiń arańızda ulı nan sorasa, tas beretuǵın adam bar ma?
10 Ya bolmasa, balıq sorasa, oǵan jılan beretuǵın bar ma?
11 O'zlerińiz jaman bola tura, balalarıńızǵa jaqsı sıylar beriwdi bilseńiz, onda aspandaǵı A'keńiz O'zinen soraǵanlarǵa qanshelli kóp iygilikler beredi!
12 Solay etip, hámme iste adamlardıń sizlerge ne islegenin qáleseńler, sizler de olarǵa sonı isleńler. Muxaddes Nızamnıń da, payǵambarlardıń Jazıwlarınıń da mánisi usı.
13 – Tar qapıdan kirińler. O'ytkeni nabıt bolıwǵa aparatuǵın qapı keń, jol da úlken, onıń menen júretuǵınlar kóp.
14 Al ómirge aparatuǵın qapı tar, jol da kishi, onı tabatuǵınlar az.
15 – Jalǵan payǵambarlardan saq bolıńlar! Olar qoy terisin jamılıp sizlerge keledi, biraq ishlerinde olar jırtqısh qasqırlar.
16 Sizler olardı miywesinen bilesizler. Sheńgelden júzim yamasa oshaǵannan ánjir jıynay alasız ba?
17 Hár bir jaqsı terek jaqsı miywe beredi, jaman terek jaman miywe beredi.
18 Jaqsı terek jaman miywe, jaman terek jaqsı miywe bere almaydı.
19 Jaqsı miywe bermeytuǵın hár bir terek shabılıp, otqa taslanadı.
20 Solay etip, sizler olardı miywesinen bilesizler.
21 Maǵan: «İyem! İyem!» degenniń hár biri emes, tek aspandaǵı A'kemniń erkin orınlawshı Aspan Patshalıǵına kiredi.
22 Zamannıń aqırǵı kúninde kóbisi Maǵan: «İyem! İyem! Bizler Seniń atıń menen payǵambarshılıq etip, Seniń atıń menen jinlerdi quwıp shıǵarmadıq pa? Seniń atıń menen kóp káramatlar islemedik pe?» – deydi.
23 Sonda Men olarǵa: «Men sizlerdi hesh qashan tanıǵan emespen, Mennen awlaq ketińler, háy, nızamdı buzıwshılar!» – dep ashıq aytaman.
24 – Solay etip, Meniń usı sózlerimdi tıńlap, olardı orınlawshılardıń hár biri óz úyin jar tas ústine salǵan aqıllı adamǵa uqsaydı.
25 Jawın jawıp, dáryalar tasıp, samal esip, bul úydi soqqıladı, biraq ol jar tas ústine salınǵanlıqtan qulamadı.
26 Al Meniń usı sózlerimdi tıńlap, olardı orınlamawshılardıń hár biri óz úyin shege qum ústine salǵan aqılsız adamǵa uqsaydı.
27 Jawın jawıp, dáryalar tasıp, samal esip, bul úydi suw basqanda, ol qulap, qattı qıyraldı.
28 İysa usı sózlerdi aytıp bolǵanda, xalıq Onıń tálimine tań qaldı.
29 Sebebi Ol diniy muǵallimler sıyaqlı emes, al O'z biyligi menen adamlarǵa tálim berdi.

Matta 8
1 İysa tawdan túskende, izine kóp xalıq erdi.
2 Sonda Onıń qasına maqaw kesel adam kelip, ayaǵına jıǵıldı da: – İyem, eger Sen qáleseń, meni maqaw keselden tazalay alasań-ǵo, – dedi.
3 İysa qolın sozıp, oǵan tiygizdi de: – Qáleymen, tazalan! – dedi. Ol sol waqıtta-aq maqaw keselden tazalanıp shıpa taptı.
4 İysa oǵan: – Abaylı bol, bunı hesh kimge aytpa! Biraq ruwxaniyge barıp ózińdi kórset te, maqaw keselden tazalanǵanıńdı adamlarǵa dálillew ushın, Muwsa buyırǵan qurbanlıqtı ber, – dedi.
5 İysa Kaparnahumǵa kirgen waqıtta Onıń qasına bir rimli júzbası kelip:
6 – İyem, meniń xızmetshim láń bolıp, qattı qıynalıp úyde jatır, – dep Onnan járdem soradı.
7 İysa oǵan: – Men barıp, oǵan shıpa beremen, – dedi.
8 Al júzbası: – İyem, Seniń shańaraǵıma keliwińe men ılayıqlı emespen. Tek bir sóz ǵana aytsań, xızmetshim jazılıp ketedi.
9 O'ytkeni men de birewdiń qol astındaǵı adamman, ózime baǵınıshlı áskerlerim de bar. Olardıń birewine «bar» desem, baradı, ekinshisine «kel» desem, keledi, qulıma «mınanı isle» desem, isleydi, – dep juwap qaytardı.
10 Bulardı esitken İysa tań qalıp, izine erip kiyatırǵanlarǵa: – Sizlerge shının aytıp turman: Men bunday isenimdi İzrailda da ushıratpaǵan edim.
11 Sizlerge aytatuǵınım: shıǵıstan hám batıstan kóp adamlar kelip, İbrayım, Isaq hám Yaqıp penen birge Aspan Patshalıǵında dasturxanlas boladı.
12 Al Patshalıqtıń miyrasxorları sırtqı qarańǵılıqqa shıǵarıp taslanadı. Sol jerde olar jılap, pushayman jeydi, – dedi.
13 Sonnan soń, İysa júzbasıǵa: – Bara ber, seniń isenimińe qaray bolsın! – dedi. Júzbasınıń xızmetshisi sol waqıtta-aq jazılıp ketti.
14 İysa Petrdiń úyine kelip, onıń qáyin enesiniń ıssılıǵı kóterilip, awırıp jatırǵanın kórdi.
15 İysa hayaldıń qolına qolın tiygizgende, ıssılıǵı tústi hám hayal ornınan turıp, Oǵan xızmet etti.
16 Kesh bolǵanda, adamlar İysaǵa jin urǵan kóp adamlardı alıp keldi. İysa olardaǵı jawız ruwxlardı O'ziniń sózi menen quwıp shıǵarıp, awırǵanlardıń hámmesine shıpa berdi.
17 Bular İyshaya payǵambar arqalı aytılǵan mına sózlerdiń orınlanıwı ushın boldı: «Ol hálsizliklerimizdi O'zine aldı, Awırıwlarımızdı O'zine júkledi».
18 İysa dógeregine jıynalǵan kóp xalıqtı kórgende, shákirtlerine teńizdiń arǵı jaǵasına ótiwdi buyırdı.
19 Sonda bir diniy muǵallim kelip, Oǵan: – Ustaz, Sen qayaqqa barsań da, men Saǵan eremen, – dedi.
20 İysa oǵan: – Túlkilerdiń inleri, aspandaǵı quslardıń uyaları bar. Biraq Adam Ulınıń bas panalaytuǵın ornı da joq, – dedi.
21 Jáne bir shákirti Oǵan: – İyem, dáslep barıp, ákemdi jerlewime ruxsat et, – dedi.
22 Biraq İysa oǵan: – Maǵan er. O'z ólgenlerin jerlewdi ólilerge qaldır, – dedi.
23 İysa qayıqqa mingende, shákirtleri de Onıń izinen mindi.
24 Teńizde tosattan kúshli dawıl kóterilip, tolqınlar qayıqtı suwǵa toltıra basladı. Al İysa uyıqlap jatır edi.
25 Sonda shákirtleri Oǵan jaqınlap keldi de, Onı oyatıp: – İyem! Bizlerdi qutqar, nabıt bolajaqpız! – dedi.
26 İysa olarǵa: – Nege bunshama qorqasızlar, háy, isenimi azlar? – dedi de, turıp samalǵa hám teńizge tıyım salǵanda, awır tınıshlıq ornadı.
27 Adamlar tań qalısıp: – Samaldı da, teńizdi de O'zine boysındıratuǵın bul kim? – desti.
28 İysa arǵı jaǵadaǵı Gadara úlkesine kelgende, qábirlerdiń arasınan kiyatırǵan jin urǵan eki adamdı ushırattı. Olar júdá qáhárli bolǵanlıqtan, bul jol menen ótiwge hesh kimniń batılı barmaytuǵın edi.
29 Olar qıshqırısıp: – Qudaydıń Ulı İysa, Seniń bizler menen ne jumısıń bar? Bul jerge bizlerdi waqtı kelmesten burın azaplawǵa keldiń be? – dedi.
30 Olardan alısıraqta bir úlken shoshqa padası jayılıp júrgen edi.
31 Jinler İysaǵa: – Eger bizlerdi quwıp shıǵaratuǵın bolsań, shoshqalardıń padasına jiber, – dep jalındı.
32 Sonda İysa olarǵa: – Barıńlar, – dedi. Jinler adamlardan shıǵıp, shoshqalardıń ishine kirdi. Sonda shoshqalardıń hámmesi juwırısıp, tik jaǵadan teńizge tústi de, suwda nabıt boldı.
33 Padashılar qashıp qalaǵa barıp, bárin xabarladı hám jin urǵanlarǵa ne bolǵanın da aytıp berdi.
34 Sonda qalanıń barlıq turǵınları İysanıń aldına shıqtı. Olar Onı kórgende, úlkeden shıǵıp ketiwin ótindi.

Matta 9
1 Sońınan İysa qayıqqa minip, teńizdiń arǵı jaǵasına ótti de, O'z qalasına qaytıp keldi.
2 Sonda adamlar tóseginde jatırǵan bir láń adamdı kóterip, Oǵan alıp keldi. İysa olardıń isenimin kórip, láń adamǵa: – Balam, jigerli bol, gúnalarıń keshirildi! – dedi.
3 Sonda diniy muǵallimlerdiń geybirewleri ishlerinen: «Bul Qudayǵa til tiygizip tur-ǵo!» – dedi.
4 İysa olardıń ne oylaǵanın bilip, olarǵa: – İshlerińizden nege jamanlıq oylap tursızlar?
5 Qaysısın aytıw ańsatıraq: «Gúnalarıń keshirildi», – dew me yamasa «Ornıńnan turıp júre ber», – dew me?
6 Biraq, Adam Ulınıń jer betinde gúnalardı keshiriwge biyligi bar ekenin bilip qoyıńlar, – dedi de, láń adamǵa: – Ornıńnan turıp tósegińdi al da, úyińe bar! – dedi.
7 Láń adam ornınan turıp, úyine ketti.
8 Bunı kórgen adamlardı qorqınısh biylep, adamlarǵa usınday biylik bergen Qudaydı maqtadı.
9 İysa sol jerden ketip baratırıp salıq keńsesinde otırǵan Matta atlı adamdı kórdi de, oǵan: – Meniń izime er, – dedi. Ol ornınan turıp, İysanıń izine erdi.
10 İysa onıń úyinde dasturxan basında otırǵanda, kóplegen salıqshılar menen gúnakarlar kelip, Ol hám Onıń shákirtleri menen birge dasturxanlas boldı.
11 Pariseyler bunı kórip, Onıń shákirtlerinen: – Sizlerdiń Ustazıńız nege salıqshılar hám gúnakarlar menen birge as iship otır? – dep soradı.
12 Bunı esitken İysa olarǵa: – Shıpakerge deni sawlar emes, al awırıwlar mútáj.
13 Sizler barıp: «Men qurbanlıq emes, al miyrim-shápáát tileymen», – degen sózlerdiń mánisin bilip alıńlar. Sebebi Men haq adamlardı emes, al gúnakarlardı shaqırıw ushın keldim, – dedi.
14 Sol waqıtta Yaqıyanıń shákirtleri kelip, İysadan: – Bizler de, pariseyler de jiyi-jiyi oraza tutamız, al Seniń shákirtleriń nege oraza tutpaydı? – dep soradı.
15 İysa olarǵa: – Toyǵa kelgenler kúyew olar menen birge bolǵan waqıtta qayǵıra ala ma? Biraq, olardan kúyewdi tartıp alıp ketiletuǵın kúnler keledi, sonda olar oraza tutadı.
16 Hesh kim eski kiyimge jańa tawardan jamaw jamamaydı, óytkeni jańa jamaw eski kiyimnen jırtılıp qalıp, jırtıq burınǵısınan beter boladı.
17 Jańa sharaptı da hesh kim eski meske quymaydı. Olay etse, mes jarılıp, sharap ta aǵıp ketedi, mes te buzıladı. Jańa sharap jańa meske quyıladı, sonda ekewi de saqlanadı, – dedi.
18 İysa olarǵa usılardı aytıp turǵanda qasına bir májilisxananıń basshısı kelip, Onıń ayaǵına jıǵıldı da: – Meniń qızım jańa ǵana óldi. Sen kelip oǵan qolıńdı tiygiz, sonda ol tiriledi, – dedi.
19 İysa ornınan turıp, shákirtleri menen birge oǵan erdi.
20 Sonda on eki jıl boyı qan ketip awırǵan bir hayal İysanıń artına jaqınlap kelip, Onıń kiyiminiń shetine qolın tiygizdi.
21 Sebebi hayal ishinen: «Onıń kiyimine ǵana qolımdı tiygizsem, shıpa tabaman», – degen edi.
22 İysa burılıp, onı kórdi de: – Qızım, jigerli bol, isenimiń seni qutqardı! – dedi. Hayal sol waqıtta-aq shıpa taptı.
23 İysa basshınıń úyine kelgende, sıbızǵıshılardı hám tınıshsızlanıp turǵan adamlardı kórip,
24 olarǵa: – Shıǵıńlar! Qız ólgen joq, tek uyıqlap atır, – dedi. Olar İysanıń ústinen kúldi.
25 Adamlar sırtqa shıǵarılǵannan keyin, İysa ishke kirip qızdıń qolın uslaǵanda, qız ornınan turdı.
26 Bul waqıya tuwralı xabar pútkil dógerekke jayıldı.
27 İysa sol jerden ketip baratırǵanda Onıń izine eki soqır adam erip, Oǵan: – Dawıttıń Urpaǵı! Bizlerge rehim ete gór! – dep baqırıstı.
28 Ol úyge kirgende, Onıń qasına soqırlar da keldi. İysa olarǵa: – Meniń bunı isley alatuǵınıma isenesizler me? – dep soradı. Olar: – Awa, İyem, isenemiz, – dep juwap berdi.
29 Sonda İysa olardıń kózlerine qolın tiygizip: – Sizlerge isenimińiz boyınsha bolsın, – degende,
30 olardıń kózleri kóre basladı. İysa olarǵa: – Abaylań, bunı hesh kim bilmesin! – dep qatań tapsırdı.
31 Biraq olar sırtqa shıǵıp, İysa tuwralı xabardı pútkil dógerekke jaydı.
32 Olar shıǵıp keteyin dep atırǵan waqıtta adamlar İysaǵa jin urǵanı sebepli gúńelek bolǵan bir adamdı alıp keldi.
33 Jin quwıp shıǵarılǵannan keyin, gúńelek adam sóyley basladı. Adamlar tań qalısıp: – Bunday waqıya İzrailda hesh qashan bolǵan emes edi, – desti.
34 Biraq pariseyler: – Ol jinlerdi jinlerdiń baslıǵınıń kúshi menen quwıp shıǵarıp júr, – desti.
35 Sonnan soń, İysa barlıq qala hám awıllardı aralap júrdi. Yahudiylerdiń májilisxanalarında tálim berdi hám Aspan Patshalıǵı tuwralı Xosh Xabardı járiyalap, barlıq awırıwlarǵa hám hámme hálsiz adamlarǵa shıpa berdi.
36 Ol kóp xalıqtı kórip, olarǵa janı ashıdı, óytkeni olar shopansız qoylarǵa uqsap qıynalǵan hám pıtırańqı edi.
37 Sonda Ol shákirtlerine: – Orılatuǵın egin kóp, biraq jumısshılar az.
38 Sonlıqtan zúrááttiń iyesi bolǵan İyemizden O'ziniń atızına egindi oratuǵın jumısshılar jiberiwin duwa etip sorańlar, – dedi.

Matta 10
1 İysa on eki shákirtin qasına shaqırıp alıp, olarǵa jawız ruwxlardı quwıp shıǵarıwǵa hám barlıq awırıwlar menen hálsizliklerge shıpa beriwge biylik berdi.
2 On eki elshiniń atları mınaday: Petr dep atalǵan Simon hám onıń inisi Andrey, Zebedeydiń balası Yaqıp hám onıń inisi Yuxan.
3 Filip penen Bartolomey, Tomas penen salıqshı Matta, Alpeydiń balası Yaqıp hám Tadey.
4 Watansúyer Simon hám keyin İysaǵa satqınlıq islegen Yahuda İsqariot.
5 İysa usı on ekisin jibergende, olarǵa bılay dep tapsırmalar berdi: – Basqa milletlerdiń jerlerine barmańlar, samariyalılardıń qalalarına da kirmeńler.
6 Al joǵalǵan qoylarday bolǵan İzrail xalqına barıńlar.
7 Baratırıp, jol boyı: «Aspan Patshalıǵı jaqınladı», – dep járiyalap júrińler.
8 Awırıwlarǵa shıpa berińler, ólgenlerdi tiriltińler, maqaw kesel bolǵanlardı tazalańlar, jinlerdi quwıp shıǵarıńlar. Esheyin aldıńlar, esheyin berińler.
9 Bellik qaltalarıńızǵa altın, gúmis hám mıs teńgeler salıp júrmeńler.
10 Jolǵa dorba da, awısıq kiyim de, ayaq kiyim de, tayaq ta almańlar. Sebebi miynet etiwshi óz nanın tabadı.
11 Sizler qaysı qalaǵa yamasa awılǵa kirseńler de, sol jerde kimniń ılayıqlı ekenin izlep tabıńlar da, ketkenshe sol adamnıń úyinde turıńlar.
12 Onıń úyine kirgenińizde, amanlıq tilep sálem berińler.
13 U'y ılayıqlı bolsa, tilegen amanlıǵıńız sol úyge ornaydı, ılayıqlı bolmasa, tilegen amanlıǵıńız ózlerińizge qaytadı.
14 Eger sizlerdi birew qabıl almasa hám sózlerińizge qulaq aspasa, sol úyden yamasa qaladan shıǵıp baratırıp, ayaqlarıńızdaǵı shańdı qaǵıp ketińler.
15 Sizlerge shının aytıp turman: húkim shıǵarılatuǵın qıyamet-qayım kúninde Sodom menen Gomoranıń awhalı sol qalanıń awhalınan jeńilirek boladı.
16 – Mine, Men sizlerdi qoylardı qasqırlardıń arasına jibergendey jiberip atırman. Sonlıqtan jılanday aqıllı, kepterdey aq kewil bolıńlar.
17 Adamlardan saq bolıńlar, olar sizlerdi húkim etiwshilerge uslap beredi, májilisxanalarında qamshılap sabaydı.
18 Men sebepli sizler hákimler hám patshalardıń aldılarına aparılasızlar. Usılayınsha sizler olarǵa hám basqa milletlerge Men tuwralı gúwalıq beresizler.
19 Sizlerdi uslap bergen waqıtta qalay yamasa ne aytıw haqqında qayǵırmańlar: óytkeni aytatuǵın sózlerińiz sol waqıtta sizlerge beriledi.
20 Sebebi sizler emes, al sizler arqalı A'keńizdiń Muxaddes Ruwxı sóyleydi.
21 Tuwısqanı tuwısqanın, ákesi balasın ólimge uslap beredi. Balaları da ata-analarına qarsı shıǵıp, olardı óltirtedi.
22 Meniń atım sebepli, sizlerdi hámme jek kóredi. Biraq aqırına deyin shıdaǵan qutqarıladı.
23 Sizlerdi bir qalada quwdalasa, ekinshi qalaǵa qashıńlar. Sizlerge shının aytıp turman: sizler İzrail eliniń qalaların aralap bolmay-aq, Adam Ulı jetip keledi.
24 Shákirt ustazınan, xızmetshi xojasınan ullı emes.
25 Shákirt ustazı sıyaqlı bolsa, xızmetshi de xojası sıyaqlı bolsa, olarǵa jetkilikli. Adamlar úy iyesin Belzebúl-shaytan dep ataǵan bolsa, onıń úy-ishine onnan da jamanıraq at taqpay ma?!
26 – Solay etip, olardan qorqpańlar. O'ytkeni ashılmaytuǵın hesh qanday sır, bilinbeytuǵın hesh qanday jasırın nárse joq.
27 Meniń sizlerge qarańǵıda aytıp turǵanımdı sizler jarıqta aytıńlar. Qulaqlarıńızǵa sıbırlap aytılǵandı úy tóbesinen járiyalańlar.
28 Deneni óltirse de, jandı óltire almaytuǵınlardan qorqpańlar. Al jandı da, deneni de dozaqta joq qıla alatuǵın Qudaydan qorqıńlar.
29 Eki shımshıq bir tiyinǵa satılmay ma? Biraq olardıń birewi de A'keńizdiń erki bolmasa jerge qulap túspeydi.
30 Baslarıńızdaǵı shashlardıń bári de Qudayǵa sanawlı.
31 Sonlıqtan qorqpańlar: kóp shımshıqlardan sizler qımbatlıraqsızlar-ǵo.
32 Solay etip, kim de kim Meni adamlar aldında tán alsa, Men de onı aspandaǵı A'kemniń aldında tán alaman.
33 Al kim de kim Meni adamlar aldında tán almasa, Men de onı aspandaǵı A'kemniń aldında tán almayman.
34 – Meni jer júzine tatıwlıq ákelgen, dep oylamańlar. Men tatıwlıq emes, qılısh beriwge keldim.
35 Sebebi Men ulın ákesine, qızın anasına, kelinin qáyin enesine qarsı etip, ayırıwǵa keldim.
36 Adamnıń dushpanları óziniń úy-ishi boladı.
37 Kim de kim Mennen artıq ákesin yamasa anasın súyse, ol Maǵan ılayıqlı emes. Kim de kim Mennen artıq ulın yamasa qızın súyse, ol Maǵan ılayıqlı emes.
38 Kim de kim óz atanaq aǵashın arqalap Meniń izime ermese, ol Maǵan ılayıqlı emes.
39 O'z janın saqlap júrgen adam onı joǵaltadı, al janın Men ushın joǵaltqan adam onı saqlap qaladı.
40 – Kim de kim sizlerdi qabıl alsa, onıń Meni qabıl alǵanı boladı, kim de kim Meni qabıl alsa, onıń Meni Jibergendi qabıl alǵanı boladı.
41 Kim de kim payǵambardı payǵambar bolǵanı ushın qabıl alsa, ol payǵambar alatuǵın sıylıqtı aladı. Kim de kim haq adamdı haq bolǵanı ushın qabıl alsa, ol haq adam alatuǵın sıylıqtı aladı.
42 Men sizlerge shının aytıp turman: kim de kim usılardıń ishindegi eń qarapayımına shákirtlerimniń biri bolǵanı ushın tek bir kese suwıq suw ishkizse de, ol sıysız qalmaydı.

Matta 11
1 İysa on eki shákirtine usı tapsırmalardı berip bolǵannan keyin, sol jerden ketip, jaqın jaylasqan qalalarda tálim beriwge hám Xosh Xabardı járiyalawǵa bardı.
2 Yaqıya qamaqta otırıp, Masixtıń islegen isleri haqqında esitkende óz shákirtlerin jiberip:
3 «Keletuǵın Qutqarıwshı Senbiseń yamasa basqa birewdi kútiwimiz kerek pe?» – dep Onnan sorattı.
4 İysa olarǵa juwap berip: – Barıńlar, esitip-kórgenlerińizdi Yaqıyaǵa bildirińler.
5 Soqırlardıń kórip, aqsaq bolǵanlardıń júrip, maqaw kesel bolǵanlardıń tazalanıp, gereńlerdiń esitip, ólgenlerdiń tirilip, Xosh Xabardıń jarlılarǵa járiyalanıp atırǵanın aytıp berińler.
6 Maǵan gúmansız isengenler baxıtlı, – dedi.
7 Olar ketkennen keyin, İysa xalıqqa Yaqıya tuwralı ayta basladı: – Sizler shól dalaǵa neni kóriwge bardıńlar? Samal terbetken qamıstı ma?
8 Aytıńlar, neni kóriwge bardıńlar? Hasıl kiyim kiygen bir adamdı ma? Hasıl kiyim kiygenler patsha saraylarında boladı-ǵo.
9 Solay etip, neni kóriwge bardıńlar? Payǵambardı ma? Awa, Meniń sizlerge aytatuǵınım: ol – payǵambardan da ullı.
10 O'ytkeni Muxaddes Jazıwda: «Mine, Men Sennen burın O'z xabarshımdı jiberemen, ol Seniń baratuǵın jolıńdı aldıńnan tayarlap qoyadı», dep aytılǵan adam – usı.
11 Sizlerge shının aytıp turman: hayaldan tuwılǵanlardıń arasında Shomıldırıwshı Yaqıyadan ullı adam joq. Biraq Aspan Patshalıǵındaǵı eń kishkene adam da onnan ullı.
12 Shomıldırıwshı Yaqıyanıń kúnlerinen baslap házirge deyin Aspan Patshalıǵına zorlıq jasalıp, zorlıq jasawshılar Onı basıp alıp atır.
13 Barlıq payǵambarlar hám Muxaddes Nızam Yaqıya keliwge deyin Aspan Patshalıǵı haqqında boljap kelgen.
14 Eger bulardı qabıl etkińiz kelse, keliwge tiyisli bolǵan İliyas payǵambar – usı Yaqıya.
15 Qulaǵı bar jaqsılap esitip alsın!
16 -
17 Házirgi áwladtı kimge uqsatayın? Olar bazarda joldaslarına: «Sizlerge sıbızǵı sherttik, biraq sizler oynamadıńlar! Sizlerge joqlaw ayttıq, biraq sizler jılamadıńlar!» – dep baqırıp otırǵan balalarǵa uqsaydı.
18 Sebebi Yaqıya kelip, iship jemedi. Sonda olar: «Onı jin urǵan», – desti.
19 Adam Ulı kelip, iship jedi. Sonda olar: «Mine, tamaqsaw hám araqxor adam, Ol salıqshılar menen gúnakarlardıń dostı», – dep aytısıp atır. Al Qudaydıń danalıǵı isler arqalı aqlanadı.
20 Sonnan soń, İysa káramatların kóbirek islegen qalalardı táwbe etpegenligi ushın ayıplay basladı:
21 – Hásiret shegeseń, Xorazin! Hásiret shegeseń, Betsayda! Eger sizlerde islengen káramatlar Tir hám Sidon qalalarında islengeninde, olar álle qashan betin tırnap, shashın julıp qayǵırıp, táwbe eter edi.
22 Al Meniń sizlerge aytatuǵınım: húkim shıǵarılatuǵın qıyamet-qayım kúninde Tir menen Sidonnıń awhalı sizlerdiń awhalıńızdan jeńilirek boladı.
23 Háy sen, Kaparnahum, aspanǵa kóterileseń be? Yaq, dozaqqa qulatılasań. O'ytkeni sende bolǵan káramat isler Sodomda islengeninde, ol bul kúnge deyin saqlanar edi.
24 Al Meniń saǵan aytatuǵınım: húkim shıǵarılatuǵın qıyamet-qayım kúninde Sodom qalasınıń awhalı seniń awhalıńnan jeńilirek boladı.
25 Sol waqıtta İysa sózin dawam etip: – O, A'kem, aspan menen jerdiń İyesi! Bulardı danalardan hám aqıllılardan jasırıp, nárestedey adamlarǵa ashıp bildirgeniń ushın Seni maqtayman!
26 Awa, A'ke! Sebebi Seniń qálewiń usınday edi.
27 Maǵan hámmesi A'kemnen berilgen. A'keden basqa hesh kim Ulın bilmeydi. A'keni de tek ǵana Ulı hám Ulı tańlap ashıp bildirgisi kelgenler ǵana biledi.
28 Háy, sharshap, awır júk basqanlar, hámmeńiz Maǵan kelińler! Men sizlerdi ráhátlendiremen.
29 Moyıntırıǵımdı salıp, Mennen úyrenińler: óytkeni Men mómin hám kishipeyilmen. Solay etip, kewillerińiz tınıshlıq tabadı.
30 Men bergen moyıntırıq ıńǵaylı, júgim jeńil, – dedi.

Matta 12
1 Sonda bir dem alıs kúni İysa biyday atızınıń arasınan ótip baratır edi. Shákirtleri ash bolıp, biydaydıń masaqların úzip alıp jey basladı.
2 Bunı pariseyler kórip, Oǵan: – Qara, Seniń shákirtleriń dem alıs kúninde islewge bolmaytuǵın isti islep atır, – dedi.
3 İysa olarǵa: – O'zi de, qasındaǵılar da ash bolǵanda, Dawıttıń ne islegenin sizler oqımaǵansızlar ma?
4 Ol Qudaydıń U'yine kirip, ruwxaniylerden basqa ózine de, qasındaǵılarǵa da jewge bolmaytuǵın, Qudayǵa arnalǵan nanlardı jegen emes pe?
5 Dem alıs kúninde ruwxaniyler İbadatxanada dem alıs kúni haqqında Muxaddes Nızamdı buzsa da gúnasız bolatuǵınların Muxaddes Nızamda oqımaǵansızlar ma?
6 Sizlerge aytatuǵınım: bul jerde İbadatxanadan da ullı Birew bar.
7 Eger sizler: «Men qurbanlıq emes, al miyrim-shápáát tileymen», – degen sózdiń mánisin túsinseńler, gúnasızlardı ayıplamas edińler.
8 Adam Ulı dem alıs kúniniń de iyesi, – dedi.
9 İysa ol jerden ketip, olardıń májilisxanasına kirdi.
10 Sol jerde bir qolı láń adam bar edi. Pariseyler İysanı ayıplamaqshı bolıp, Oǵan bılay dep soraw qoydı: – Dem alıs kúninde awırıw adamǵa shıpa beriw nızamǵa tuwrı kele me?
11 İysa olarǵa: – Sizlerdiń arańızdaǵı birińizdiń jalǵız ǵana qoyı bolsa, ol dem alıs kúni bir shuqırǵa túsip ketkende, onı shıǵarıp almay ma?
12 Adam qoydan góre, anaǵurlım artıq emes pe? Demek, dem alıs kúni jaqsılıq islew nızamǵa tuwrı keledi, – dedi.
13 Sońınan Ol qolı láń adamǵa: – Qolıńdı soz! – dedi. Adam qolın sozǵanda, ekinshisindey sap-saw bolıp qaldı.
14 Sonda pariseyler sırtqa shıǵıp, İysanı joq qılıw tuwralı til biriktire basladı.
15 Biraq İysa bunı bilip, sol jerden ketip qaldı. Onıń izine kóp xalıq erip júrdi. Ol awırıwlardıń hámmesine shıpa berip,
16 O'ziniń kim ekenligin ashıq aytıwdı olarǵa qadaǵan etetuǵın edi.
17 Bul Qudaydıń İyshaya payǵambar arqalı aytqan sózleriniń orınlanıwı ushın boldı:
18 «Bul – tańlap alǵan Xızmetshim, Kewlim unatqan Súyiklim. Men O'z Ruwxımdı Oǵan beremen. Ol hámme xalıqlarǵa ádillikti járiyalaydı.
19 Tartıspaydı da, baqırmaydı da, Onıń dawısı kóshelerde esitilmeydi.
20 A'dillik jeńiske erispegenshe, Ol búgilgen qamıstı sındırmaydı hám pısqıp turǵan pilikti óshirmeydi.
21 Xalıqlar Onıń atınan úmit etip jasaydı».
22 Sol waqıtta adamlar İysaǵa jin urıp, gúń hám soqır bolǵan adamdı alıp keldi. İysa oǵan shıpa bergenlikten, gúń-soqırdıń kózi ashılıp, sóyley basladı.
23 Adamlardıń hámmesi qattı tań qalısıp: – Dawıttıń Urpaǵı – Usı emes pe eken? – desti.
24 Bunı esitken pariseyler: – Ol jinlerdi tek jinlerdiń baslıǵı Belzebúl-shaytannıń kúshi menen ǵana quwıp shıǵarıp júr, – desti.
25 Al İysa olardıń oyların bilip, bılay dedi: – O'z ara qarsı bolıp bólingen hár bir patshalıq joq boladı, óz ara qarsı bolıp bólingen hár bir qala yamasa úy qulaydı.
26 Al eger shaytan ózin ózi quwıp shıǵarsa, onda onıń óz ara qarsı bolıp bólingeni boladı. Olay bolsa, onıń patshalıǵı qalay saqlanadı?
27 Eger Men jinlerdi Belzebúl-shaytannıń kúshi menen quwıp shıǵaratuǵın bolsam, onda sizlerdiń shákirtlerińiz olardı kimniń kúshi menen quwıp shıǵarıp júr? Solay etip, olar sizlerdiń nadurıs ekenińizdi áshkaralaydı.
28 Biraq Men jinlerdi Qudaydıń Ruwxı menen quwıp shıǵaratuǵın bolsam, onda sizlerge Quday Patshalıǵınıń jetip kelgeni.
29 Kim dáslep kúshli adamdı baylap taslamay turıp, onıń úyine kirip, mal-múlkin tartıp ákete aladı? Tek onı baylaǵannan keyin ǵana onıń úyin tonay aladı-ǵo.
30 Kim de kim Meniń menen birge bolmasa, ol Maǵan qarsı. Kim de kim Meniń menen birge jıynamasa, ol shashadı.
31 Sonlıqtan sizlerge aytatuǵınım: adamlar hár qanday gúna islese de, til tiygizse de keshiriledi, biraq Muxaddes Ruwxqa til tiygizse, keshirilmeydi.
32 Kim de kim Adam Ulına qarsı bir sóz aytsa, keshiriledi, biraq Muxaddes Ruwxqa qarsı sóylegen házir de, keleshekte de keshirilmeydi.
33 Terekti jaqsı dep sanasańlar, miywesin de jaqsı dep sanańlar, al terekti jaman dep sanasańlar, miywesin de jaman dep sanańlar. Sebebi terek miywesinen bilinedi.
34 Háy, uwlı jılanlardıń tuqımları! Sizler ózlerińiz jaman bola tura, qalay jaqsı sózler sóyley alasızlar? Adamnıń kewli nege tolıp tassa, awzınan sol shıǵadı-ǵo.
35 Jaqsı adam kewlindegi jaqsı ǵáziynesinen jaqsılıq shıǵaradı, al jaman adam kewlindegi jaman ǵáziynesinen jamanlıq shıǵaradı.
36 Sizlerge aytatuǵınım mınaw: adamlar aytqan hár bir bos sózi ushın húkim shıǵarılatuǵın qıyamet-qayım kúninde juwap beriwleri shárt.
37 O'ytkeni sen óz sózleriń menen aqlanasań da, óz sózleriń ushın ayıplanasań da.
38 Sonda diniy muǵallimler menen pariseylerdiń geybirewleri İysaǵa: – Ustaz! Seni Qudaydıń jibergenligin dálilleytuǵın káramatlı belgi kórsetiwińdi qáleymiz, – dedi.
39 Biraq İysa olarǵa bılay dep juwap qaytardı: – Jaman hám opasız áwlad káramatlı belgi talap etpekte. Biraq oǵan Yunus payǵambardıń káramatlı belgisinen basqası kórsetilmeydi.
40 Yunustıń úlken balıqtıń ishinde úsh kún, úsh tún bolǵanınday, Adam Ulı da jer qoynında úsh kún, úsh tún boladı.
41 Nineviya turǵınları húkim shıǵarılatuǵın qıyamet-qayım kúninde usı áwlad penen birge turıp, onı ayıplaydı. Sebebi Yunus járiyalaǵanda, olar táwbe etken-ǵo. Biraq bul jerde Yunustan da ullı Birew bar.
42 Qubladaǵı hayal patsha da húkim shıǵarılatuǵın qıyamet-qayım kúninde usı áwlad penen birge turıp, onı ayıplaydı. O'ytkeni ol Sulaymannıń danalıǵın esitiw ushın jer betiniń arǵı shetinen kelgen-ǵo. Biraq bul jerde Sulaymannan da ullı Birew bar.
43 – Jawız ruwx adamnan shıqqannan keyin suwsız jerlerdi gezip, dem alıwǵa orın izleydi, biraq taba almaydı.
44 Sonda ol ózine: «Shıqqan úyime qaytayın», – deydi hám qaytıp kelgende, úydiń bos bolıp, tazalanıp hám jıynalıp turǵanın kóredi.
45 Sonda ol barıp, ózinen de jawız jeti ruwxtı ertip keledi de, kirip sol úyde turadı. Solay etip, sol adamnıń sońǵı awhalı burınǵıdan da jaman boladı. Bul jaman áwladqa da sonday boladı!
46 İysa xalıqqa sóylep turǵanda, anası menen tuwısqanları keldi. Olar sırtta turıp, Onıń menen sóylespekshi boldı.
47 Sonda birew Oǵan: – Anań menen tuwısqanlarıń Seniń menen sóylespekshi bolıp, sırtta turıptı, – dedi.
48 Ol bunı aytqan adamǵa qarap: – Meniń anam kim, tuwısqanlarım kimler? – dedi de,
49 O'ziniń shákirtlerin qolı menen kórsetip bılay dedi: – Mine, Meniń anam hám tuwısqanlarım!
50 Sebebi kim de kim Meniń aspandaǵı A'kemniń erkin orınlasa, Meniń tuwısqanım da, anam da – sol.

Matta 13
1 Sol kúni İysa úyden shıǵıp, teńizdiń jaǵasına barıp otırdı.
2 Onıń janına júdá kóp xalıq jıynalǵanlıqtan, Ol qayıqqa minip otırdı, al xalıq jaǵada turdı.
3 Ol tımsallar menen olarǵa kóp nárselerdi aytıp, bılay dedi: – Bir kúni tuqım sebiwshi tuqım sebiwge shıǵıptı.
4 Ol sepkende, tuqımlardıń geybirewleri jol shetine túsip, quslar kelip, olardı shoqıp jep qoyıptı.
5 Geybirewleri topıraǵı az bolǵan taslaqqa túsip, jer tereń bolmaǵanlıqtan tez kógerip shıǵıptı.
6 Biraq kún shıqqannan soń solıp, tamırsız bolǵanlıqtan quwrap qalıptı.
7 Geybirewleri tikenler arasına túsipti. Tikenler óskennen soń, olardı tunshıqtırıp taslaptı.
8 Al basqaları ónimli jerge túsip, birewi júz eseden, birewi alpıs eseden, birewi otız eseden zúráát beripti.
9 Qulaǵı bar jaqsılap esitip alsın!
10 İysanıń shákirtleri qasına kelip, Onnan: – Xalıqqa ne ushın tımsallar menen sóylep tursań? – dep soradı.
11 İysa olarǵa bılay dep juwap berdi: – Aspan Patshalıǵınıń sırların biliw sizlerge berilgen, biraq olarǵa berilmegen.
12 Sebebi kimde bar bolsa, oǵan jáne de mol etip beriledi, al kimde joq bolsa, onnan barı da tartıp alınadı.
13 Sonlıqtan da olarǵa tımsallar menen sóylep turman. O'ytkeni: «Olar qarasa da kórmeydi, Tıńlasa da esitpeydi hám túsinbeydi».
14 İyshaya payǵambardıń aldın ala olar haqqında aytqanı durıs keldi: «Tıńlap esitesizler, biraq túsinbeysizler, Qaraysızlar, biraq kórmeysizler!
15 Sebebi bul xalıqtıń kewli qaysar bolıp, qulaqları pitip qalǵan, olar kózlerin de jumıp alǵan. Olay bolmaǵanda, olardıń kózleri kórer edi, Qulaqları esiter edi, kewilleri túsiner edi. Olar Maǵan qaytıp kelse, Men olarǵa shıpa berer edim».
16 Biraq, sizlerdiń kórip turǵan kózlerińiz, esitip turǵan qulaqlarıńız baxıtlı!
17 Sizlerge shının aytıp turman: kóplegen payǵambarlar menen haq adamlar sizlerdiń kórgenlerińizdi kórgisi kelgen edi, biraq kórmedi. Esitkenlerińizdi esitkisi kelgen edi, biraq esitpedi.
18 – Endi sizler tuqım sebiwshi tuwralı tımsaldıń mánisin tıńlańlar.
19 Aspan Patshalıǵı tuwralı aytılǵan sózdi esitken, biraq onı túsinbegen adamǵa shaytan kelip, onıń kewline sebilgen sózdi tartıp áketedi. Jol boyına sebilgen tuqımnıń mánisi usı.
20 Al taslaqqa sebilgen tuqım mınanı bildiredi: adam sózdi esitken waqıtta-aq, onı quwanısh penen qabıl aladı.
21 Biraq tamırsız bolǵanlıqtan, turaqsızlıq etedi. Sóz ushın azap shegiwge yamasa quwdalanıwǵa tuwra kelgende, tez isenimnen qaytadı.
22 Tikenler arasına sebilgen tuqım mınanı bildiredi: adam sózdi esitedi, biraq bul dúnyanıń táshiwishleri hám baylıqqa aldanıw sózdi tunshıqtıradı. Sonlıqtan ol zúráát bermeydi.
23 Al ónimli jerge sebilgen tuqım mınanı bildiredi: adam sózdi esitip, onı túsinedi hám birewleri júz eseden, birewleri alpıs eseden, birewleri otız eseden zúráát beredi.
24 İysa basqa tımsal keltirip, olarǵa bılay dedi: – Aspan Patshalıǵı óziniń egislik jerine jaqsı tuqım sepken adamǵa uqsaydı.
25 Túnde, adamlar uyıqlaǵan waqıtta dushpanı kelip, onıń biydayınıń arasına haram shóp egip ketipti.
26 Biyday kógerip masaq shıǵarǵanda, haram shóp te payda bola baslaptı.
27 Sonda xızmetshileri xojasına kelip: «Xojayın! Siz egislik jerińizge jaqsı tuqım seppegen be edińiz? Onda haram shóp qayaqtan payda boldı?» – depti.
28 Ol: «Bunı dushpan isledi», – depti. Sonda xızmetshileri: «Bizlerdiń barıp, olardı suwırıp taslawımızdı qáleysiz be?» – dep soraptı.
29 Ol: «Yaq, sizler haram shóplerdi suwırǵanıńızda, olar menen birge biydaydı da suwırıp alıwıńız múmkin.
30 Orıw máwsimi jetkenshe, ekewi qatar óse bersin. Orıw máwsiminde men oraqshılarǵa: „Dáslep haram shópti jıynańlar hám bawlap órteńler, al biydaydı telegime quyıńlar“, – deymen», – depti.
31 İysa olarǵa ózge bir tımsal keltirip, bılay dedi: – Aspan Patshalıǵı bir adamnıń óz egislik jerine ekken qıshqıl tuqımına uqsaydı.
32 Ol tuqımlardıń ishindegi eń kishkenesi bolsa da, ósip shıqqannan soń barlıq shóplerden úlkeyip, terek boladı. Shaqalarına aspan qusları ushıp kelip, uya saladı.
33 İysa olarǵa basqa tımsal aytıp: – Aspan Patshalıǵı bir hayaldıń alıp, barlıq qamır ashıǵansha, úsh samar unǵa aralastırǵan ashıtqısına uqsaydı, – dedi.
34 İysa bulardıń hámmesin xalıqqa tımsallar menen ayttı. Tımsalsız olarǵa hesh nárse aytpadı.
35 Solay etip, payǵambardıń aldın ala aytqan mına sózleri orınlandı: «Awzımdı tımsallar aytıw ushın ashıp, dúnya jaratılǵannan beri jasırın bolǵanlardı sóyleymen».
36 Sońınan İysa xalıqtı qaldırıp, úyge kirdi. Shákirtleri Onıń qasına kelip: – Egislik jerdegi haram shóp tuwralı tımsaldı bizlerge túsindirip ber, – dedi.
37 İysa bılay dep juwap berdi: – Jaqsı tuqım sebiwshi – Adam Ulı.
38 Egislik jer – dúnya, jaqsı tuqımlar – Aspan Patshalıǵınıń balaları. Al haram shópler – shaytannıń balaları.
39 Haram shóplerdi sepken dushpan – shaytan. Orıw máwsimi – aqırzaman, oraqshılar – perishteler boladı.
40 Solay etip, haram shóplerdi qalay jıynap alıp, otqa jaqsa, bul dúnyanıń aqırında da sonday boladı.
41 Adam Ulı perishtelerin jiberedi, Onıń Patshalıǵınan olar barlıq azǵırıwshılar menen nızamdı buzıwshılardı jıynap aladı da,
42 janıp turǵan oshaqqa taslaydı: olar sol jerde jılap, pushayman jeydi.
43 Sonda haq adamlar ózleriniń A'kesiniń Patshalıǵında kún sıyaqlı jarqırap turadı. Qulaǵı bar jaqsılap esitip alsın!
44 – Aspan Patshalıǵı egislik jerge jasırılǵan ǵáziynege uqsaydı. Onı birew tawıp alıp, jáne jasırıp qoyıptı da, quwanǵanınan barlıq mal-múlkin satıp jiberip, sol egislik jerdi satıp alıptı.
45 Jáne Aspan Patshalıǵı hasıl hinjiler izlep júrgen bir sawdagerge uqsaydı.
46 Ol júdá qımbat bir hinjini tapqanda, óziniń barlıq mal-múlkin satıp jiberip, sol hinjini satıp alıptı.
47 – Jáne Aspan Patshalıǵı teńizge salınıp, álwan túrli balıqlar túsken awǵa uqsaydı.
48 Tolǵannan keyin, balıqshılar onı jaǵaǵa súyrep shıǵarıptı. Sońınan otırıp, jaqsıların tańlap ıdıslarǵa salıp, al jamanların ılaqtırıp taslaptı.
49 Aqırzamanda da solay boladı: perishteler kelip, jaman adamlardı haq adamlardan ayırıp alıp,
50 janıp turǵan oshaqqa taslaydı. Olar sol jerde jılap, pushayman jeydi.
51 Sonnan soń, İysa olardan: – Bulardıń hámmesin túsindińler me? – dep soradı. Olar: – Awa, İyem, túsindik, – dedi.
52 İysa olarǵa: – Sonlıqtan Aspan Patshalıǵınan úyrengen hár bir diniy muǵallim óz ǵáziynesinen jańanı da, góneni de shıǵarıwshı úy iyesine uqsaydı, – dedi.
53 İysa usı tımsallardı aytıp bolǵannan soń, sol jerden ketip qaldı.
54 O'zi ósken qalaǵa kelip, sol jerdegi májilisxanada xalıqqa tálim bere basladı. Xalıq tań qalısıp: – Ol bunday danalıqtı hám káramat islew qúdiretin qayaqtan alǵan?
55 Ol – aǵash ustasınıń balası emes pe? Onıń anasınıń atı Máriyam, inileriniń atları Yaqıp, Yusup, Simon, Yahuda emes pe?
56 Onıń hámme qarındasları da biziń aramızda emes pe? Al bulardıń hámmesi Onda qayaqtan payda boldı eken? – dedi de,
57 Onı tán almadı. Sonda İysa olarǵa: – Payǵambardıń barlıq jerde qádiri bar, ol tek óz watanı menen úyinde ǵana qádirsiz, – dedi.
58 Olar isenbegeni sebepli, İysa ol jerde kóp káramatlardı islemedi.

Matta 14
1 Sol waqıtta İysa haqqında xabardı Galila úlkesiniń patshası Hirod ta esitip,
2 óz xızmetkerlerine: – Bul adam – Shomıldırıwshı Yaqıya. Ol ólimnen qayta tirilipti, sonlıqtan da usınday káramatlar islemekte, – dedi.
3 Bunnan burın Hirod óz inisi Filiptiń hayalı Hirodiya sebepli Yaqıyanı uslap alıp baylatıp, qamatıp taslaǵan edi.
4 O'ytkeni Yaqıya oǵan: «Onı hayal qılıp alıwıń nızamǵa tuwrı kelmeydi», – degen edi.
5 Hirod Yaqıyanı óltirmekshi de bolıp edi, biraq xalıqtan qorqtı. Sebebi xalıq Yaqıyanı payǵambar dep sanaytuǵın edi.
6 Al Hirod tuwılǵan kúnin toylaǵanda, Hirodiyanıń qızı jıynalǵan qonaqlardıń aldında oyınǵa túsip, Hirodtıń kewlinen shıqtı.
7 Sonıń ushın ol qız ne tilese de bermekshi bolıp, wáde berip, ant ishti.
8 Qız anasınıń keńesi boyınsha: – Shomıldırıwshı Yaqıyanıń basın aldırıp, maǵan házir tabaqqa salıp beriń, – dedi.
9 Patsha buǵan qıynalsa da, ózi ant ishkenlikten hám qonaqları sebepli, qızǵa soraǵanın beriwdi buyırdı.
10 Solay etip, patsha adam jiberip, qamaqta Yaqıyanıń basın kestirdi.
11 Tabaqqa salıp ákelingen bas qızǵa berildi. Qız onı anasına aparıp berdi.
12 Yaqıyanıń shákirtleri kelip, onıń denesin alıp ketip jerledi. Sonnan soń barıp, İysaǵa xabarladı.
13 İysa bunı esitkennen keyin qayıqqa minip, elsiz bir jerge jalǵız ketip qaldı. Bul tuwralı esitken xalıq óz qalalarınan shıǵıp, piyadalap Onıń izine erdi.
14 İysa qayıqtan túskende sonshama xalıqtı kórdi, olarǵa janı ashıp, awırıwlarına shıpa berdi.
15 Kesh bolǵanda shákirtleri qasına kelip, Oǵan: – Bul – bir elsiz jer, kún de kesh boldı. Xalıqtı tarqatıp jiber, olar awıllarǵa barıp, ózlerine awqat satıp alsın, – dedi.
16 Biraq İysa: – Olar ketpewi kerek, olarǵa sizler awqat berińler, – dedi.
17 – Bizlerde tek bes nan menen eki balıq ǵana bar, – dedi olar.
18 İysa: – Olardı bul jerge, Maǵan alıp kelińler, – dedi.
19 Sońınan xalıqqa shópli jerge otırıwdı buyırdı da, bes nan menen eki balıqtı alıp, aspanǵa qarap Qudayǵa shúkirlik etti. Nanlardı sındırıp, shákirtlerine berdi, olar xalıqqa úlestirdi.
20 Hámmesi jep toydı, awısqan bóleklerin jıynap alıp, úlken on eki sebet toltırdı.
21 Al jegenler hayal hám balalardan basqa bes mıńday adam edi.
22 Bunnan soń dárhal İysa shákirtlerine qayıqqa miniwdi hám O'zinen burın arǵı jaǵaǵa ketiwdi buyırdı. Al O'zi xalıqtı tarqatıp jiberdi.
23 Xalıqtı tarqatıp jibergennen soń, İysa duwa etiw ushın jalǵız O'zi tawǵa shıqtı, keshte de sol jerde jalǵız qaldı.
24 Al sol waqıtta teńizdiń jaǵasınan uzaqlasqan qayıqtı tolqınlar soqqılay basladı, óytkeni kúshli samal qayıqqa qarsı esip tur edi.
25 Erte tańda İysa teńizdiń ústi menen júrip, olardıń qasına bardı.
26 Shákirtleri teńizdiń ústi menen kiyatırǵan Onı kórgende zárreleri ushıp: – Bul árwaq, – dep qattı qorqıp baqırıstı.
27 Biraq İysa olarǵa dárriw: – Jigerlenińler! Bul Men-ǵo, qorqpańlar, – dedi.
28 Petr Oǵan juwap berip: – İyem! Eger bul Sen bolsań, maǵan suwdıń ústi menen Seniń qasıńa júrip barıwdı buyır, – dedi.
29 İysa: – Kel, – dedi. Petr qayıqtan túsip, İysaǵa qaray suwdıń ústi menen júrip ketti.
30 Biraq ol samaldıń kúshli ekenin kórgende qorqıp ketip, suwǵa bata baslaǵanda: – İyem! Meni qutqar! – dep baqırdı.
31 İysa dárriw qolın sozıp, onı tartıp aldı da, oǵan: – Háy, isenimi az! Sen nege gúmanlandıń? – dedi.
32 Olar qayıqqa mingende, samal tınıp qaldı.
33 Qayıqtaǵı shákirtleri İysanıń ayaǵına jıǵılıp: – Sen shınında da, Qudaydıń Ulısań! – desti.
34 Olar teńizdiń arǵı jaǵasına ótip, Genesaret jerine kelip toqtadı.
35 Sol jerdiń turǵınları İysanı tanıp, pútkil dógerekke xabarladı hám awırǵan adamlardıń hámmesin Oǵan alıp keldi.
36 Olar İysadan tek kiyiminiń shetine ǵana qol tiygiziwge ruxsat soradı. Qol tiygizgenlerdiń hámmesi shıpa taptı.

Matta 15
1 Sonda İysanıń qasına Erusalimnen pariseyler menen diniy muǵallimler kelip, Oǵan:
2 – Ne ushın Seniń shákirtleriń ata-babalardan qalǵan dástúrlerdi buzıp júr? Olar nan jewden aldın qolların juwmaydı-ǵo, – dedi.
3 İysa olarǵa juwap berip, bılay dedi: – Sizler ne ushın dástúrlerińiz sebepli Qudaydıń buyrıǵın buzasızlar?
4 Sebebi Quday: «Ata-anańdı sıyla» hám: «Kim de kim ákesine yamasa anasına jaman sóz aytsa, ol óltirilsin» dep buyrıq bergen.
5 Al sizler: «Kim de kim ákesine yamasa anasına: „Sizlerge beretuǵınımdı Quday jolına qurban etip baǵıshlayman“, dese,
6 ol ákesin yamasa anasın sıylamasa da boladı», – deysizler. Solay etip, dástúrlerińiz sebepli, sizler Qudaydıń sózin biykar etip atırsızlar.
7 Háy, eki júzliler! İyshaya payǵambar sizler tuwralı aldın ala durıs aytqan:
8 «Bul xalıq sıylar Meni tili menen, Al kewilleri tur Mennen alıs.
9 Olar Maǵan bosqa sıyınıp, Adam oylap tapqan parızlardı úyreter».
10 Sońınan İysa xalıqtı shaqırıp alıp, olarǵa: – Tıńlap, túsinip alıńlar:
11 adamdı onıń awzına engen nárse emes, al awzınan shıqqan nárse haramlaydı, – dedi.
12 Sonda Onıń shákirtleri qasına kelip, Onnan: – Bul sózdi esitkende, pariseylerdiń ashıwlanıp qalǵanın bildiń be? – dep soradı.
13 İysa olarǵa: – Aspandaǵı A'kem ekpegen hár bir ósimlik túp-tamırı menen julıp taslanadı.
14 Olardı qoyıńlar. Olar – soqırlardıń soqır jetelewshileri. Eger soqırdı soqır jetelese, ekewi de shuqırǵa qulap túsedi, – dedi.
15 Petr Oǵan: – Bul tımsaldı bizlerge túsindirip ber, – dedi.
16 İysa olarǵa: – Sizler ele túsinbey tursızlar ma?
17 Awızǵa engenniń hámmesi qarınǵa baratuǵının, onnan soń sırtqa shıǵıp qalatuǵının túsinbeysizler me?
18 Awızdan shıqqan kewilden shıǵadı. Adamdı haramlaytuǵın usı.
19 O'ytkeni jamanlıq oylaw, adam óltiriw, neke hadallıǵın buzıw, buzıq bolıw, urlıq islew, jalǵan gúwalıq beriw hám masqaralaw kewilden shıǵadı.
20 Adamdı haramlaytuǵın usılar. Al qol juwmay awqat ishiw adamdı haramlamaydı, – dedi.
21 İysa sol jerden shıǵıp, Tir hám Sidon úlkesine ketti.
22 Sol úlkelerden kananlı bir hayal kelip, Oǵan: – İyem, Dawıttıń Urpaǵı, maǵan rehim ete gór! Meniń qızımdı jin urıp, qattı qıynalıp atır, – dep baqırdı.
23 Biraq İysa oǵan hesh nárse aytpadı. Sonda shákirtleri qasına kelip, Onnan: – Onı jiber, izimizden baqırıp kiyatır-ǵo, – dep ótindi.
24 İysa: – Men tek İzraildıń joǵalǵan qoylarına jiberilgenmen, – dep juwap qaytardı.
25 Sonda hayal kelip, Onıń ayaǵına jıǵıldı da: – İyem! Maǵan járdem ete gór! – dep jalındı.
26 İysa oǵan juwap berip: – Balalardıń nanın alıp, iytlerge taslaw durıs emes, – dedi.
27 Hayal: – Awa, İyem, solay. Biraq iytler de xojayınlarınıń dasturxanınan túsken usaqlardı jeydi-ǵo, – dedi.
28 Sonda İysa oǵan: – Háy, hayal, seniń isenimiń kúshli eken, tilegeniń bolsın, – dedi. Onıń qızı sol waqıtta-aq jazılıp ketti.
29 İysa sol jerden ketip, Galila teńizine keldi hám tawǵa shıǵıp otırdı.
30 Sonda Onıń qasına kóp xalıq jıynalıp qaldı. Olar ózleri menen birge aqsaqlardı, soqırlardı, mayıplardı, gúńeleklerdi hám basqa da awırıw adamlardı İysanıń aldına alıp keldi. İysa olarǵa shıpa berdi.
31 Solay etip, gúńeleklerdiń tilleri shıǵıp, mayıplardıń jazılıp, aqsaq bolǵanlardıń júrip, soqırlardıń kózleri ashılıp ketkenligin kórgen xalıq ań-tań bolısıp, İzraildıń Qudayına alǵıs ayttı.
32 İysa shákirtlerin janına shaqırıp alıp, olarǵa: – Xalıqqa janım ashıp tur. Olar úsh kúnnen beri qasımda bolıp, jeytuǵın hesh nársesi joq. Olardı ash halında jibergim kelmeydi, sebebi jolda hálsirep qalıwı múmkin, – dedi.
33 Shákirtleri: – Usınshama xalıqtı toyǵıza alarlıqtay, bir elsiz dalada nandı qayaqtan tabamız? – desti.
34 İysa olardan: – Neshe nanıńız bar? – dep soradı. Olar: – Jetew, jáne bir neshe kishi balıq ta bar, – dep juwap berdi.
35 Sońınan İysa xalıqqa jerge otırıwdı buyırdı.
36 Jeti nandı hám balıqlardı alıp, Qudayǵa shúkirlik etti. Olardı sındırıp, shákirtlerine berdi, olar xalıqqa úlestirdi.
37 Olardıń hámmesi jep toydı. Awısqan bóleklerin jıynap alıp, úlken jeti sebet toltırdı.
38 Jegenler hayal hám balalardan basqa tórt mıń adam edi.
39 Sonnan soń, İysa xalıqtı tarqatıp jiberdi de, qayıqqa minip, Magdala dógeregine ketti.

Matta 16
1 Pariseyler menen saddukeyler İysaǵa keldi de, Onı sınamaqshı bolıp, aspannan káramatlı belgi kórsetiwin soradı.
2 İysa olarǵa juwap qaytarıp: – Keshte sizler: «Erteń kún ashıq boladı, aspan qızǵısh-ǵo», – deysizler.
3 Al tań azannan: «Búgin jawın-shashın boladı, aspan qızıl hám túnergen», – deysizler. Sizler nege aspannıń rayın ayıra alsańlar da, zamannıń belgilerin ayıra almaysızlar?
4 Jaman hám opasız áwlad bir káramatlı belgi talap etedi. Biraq oǵan Yunustıń belgisinen basqası kórsetilmeydi, – dedi. Soń olardı qaldırıp, sol jerden ketip qaldı.
5 İysanıń shákirtleri arǵı jaǵaǵa ótkende, nan ákeliwdi umıtıp ketken edi.
6 İysa olarǵa: – Abaylańlar, pariseylerdiń hám saddukeylerdiń ashıtqılarınan saq bolıńlar! – dedi.
7 Sonda olar: – Nan ákelmegenimiz ushın solay dep atırǵan shıǵar, – dep óz ara aytısa basladı.
8 İysa bunı bilip, olarǵa: – Háy, isenimi azlar, sizler nege óz ara nan ákelmegenińizdi aytısıp tursızlar?
9 Ele de túsinbedińler me? Bes nan bes mıń adamǵa jetip, awısqanın jıynaǵanıńızda neshe sebet toltırǵanıńız esińizde joq pa?
10 Jáne de jeti nan tórt mıń adamǵa jetip, awısqanın jıynaǵanıńızda neshe sebet toltırǵanıńız esińizde joq pa?
11 Meniń sizlerge nan haqqında aytpaǵanımdı nege túsinbeysizler? Pariseylerdiń hám saddukeylerdiń ashıtqılarınan saq bolıńlar, – dedi.
12 Olar sonda ǵana Onıń nannıń ashıtqısınan emes, al pariseylerdiń hám saddukeylerdiń táliymatlarınan saq bolıwdı aytqanlıǵın túsindi.
13 İysa Filip Kesariyasındaǵı úlkege kelgende, O'z shákirtlerinen: – Adamlar Meni, Adam Ulın kim dep sanaydı? – dep soradı.
14 Olar: – Geybirewleri Shomıldırıwshı Yaqıya, geybirewleri İliyas, al bazıları Eremiya yamasa payǵambarlardıń biri dep sanaydı, – dedi.
15 İysa olarǵa: – Al sizler Meni kim dep sanaysızlar? – dedi.
16 Simon Petr juwap qaytarıp: – Sen – Masixsań, tiri Qudaydıń Ulısań, – dedi.
17 İysa oǵan: – Yunustıń ulı Simon, sen baxıtlısań! Saǵan bunı adam balası emes, al aspandaǵı A'kem ashıp bildirdi.
18 Saǵan Meniń aytatuǵınım mınaw: sen – Petrseń, Men mına tastıń ústine O'z jámáátimdi ornataman, onı dozaqtıń kúshleri de jeńe almaydı.
19 Saǵan Aspan Patshalıǵınıń giltlerin beremen. Sen jer betinde neni baylasań, sol aspanda da baylanadı, jáne de, sen jer betinde neni sheshseń, sol aspanda da sheshiledi, – dep juwap berdi.
20 Sonnan soń, İysa shákirtlerine O'ziniń Masix ekenligin hesh kimge aytpawların buyırdı.
21 Sol waqıttan baslap İysa O'ziniń Erusalimge barıp, aqsaqallar, bas ruwxaniyler hám diniy muǵallimler tárepinen kóp azap shegiwi hám óltiriliwi, biraq úshinshi kúni qayta tiriliwi tiyis ekenligin shákirtlerine bildire basladı.
22 Petr İysanı shetke shaqırıp alıp, Oǵan: – Quday saqlasın, İyem! Saǵan bunday bola kórmesin! – dep qarsı sóyley basladı.
23 İysa burılıp, Petrge: – Joq bol kózimnen, shaytan! Sen Maǵan kesent berip atırsań. Sen Qudaydıń emes, al adamnıń islerin oylap tursań, – dedi.
24 Sonda İysa O'z shákirtlerine: – Kim de kim Maǵan ergisi kelse, ózinen keshsin hám óz atanaq aǵashın arqalap, Meniń izime ersin.
25 O'ytkeni kim de kim óz janın saqlamaqshı bolsa, onı joǵaltadı. Al kim de kim óz janın Men ushın joǵaltsa, onı tawıp aladı.
26 Adam pútkil dúnyanı iyelep alıp, biraq óz janın joǵaltsa, bunnan oǵan ne payda? Ol óz janı ushın qanday tólem bere aladı?
27 Adam Ulı A'kesiniń saltanatında O'z perishteleri menen birge keledi. Sonda Ol hár kimge islegen islerine qaray qaytaradı.
28 Sizlerge shının aytıp turman: usı jerde turǵanlardıń geybirewleri Adam Ulınıń O'z Patshalıǵında keliwin kórmegenshe, ólmeydi, – dedi.

Matta 17
1 Aradan altı kún ótkennen soń, İysa tek Petrdi, Yaqıptı hám onıń inisi Yuxandı qasına alıp, olardı bir biyik tawǵa ertip shıqtı.
2 Sonda olardıń aldında İysanıń túr-túsi ózgerdi: Onıń júzi quyashtay jarqıradı, kiyimleri jarıq sıyaqlı appaq boldı.
3 Sol waqıtta birden olarǵa İysa menen sóylesip turǵan Muwsa hám İliyas payǵambarlar kórindi.
4 Sonda Petr İysaǵa: – İyem, biziń bul jerde bolǵanımız qanday jaqsı! Eger qáleseń, men bul jerge úsh qos quraman: birewin Saǵan, birewin Muwsaǵa, birewin İliyasqa, – dedi.
5 Ol ele sóylep turǵanda, bir jarıq bult olardı qapladı. Bulttan: – Bul – Meniń súyikli Ulım, Men Oǵan ırzaman. Onıń aytqanın tıńlańlar! – degen saza esitildi.
6 Bunı esitken waqıtta shákirtleri qattı qorqısıp, bet-álpetinen jerge jıǵıldı.
7 Biraq İysa jaqınlap kelip, olarǵa qolın tiygizdi de: – Turıńlar, qorqpańlar! – dedi.
8 Olar kózlerin ashıp joqarıǵa qaraǵanda, İysadan basqa hesh kimdi kórmedi.
9 Tawdan tómen túsip baratırǵanda, İysa olarǵa: – Adam Ulı ólimnen qayta tirilmesinen burın, bul kórgenlerińizdi hesh kimge aytpańlar! – dep buyırdı.
10 Sonda olar: – Nege diniy muǵallimler aldı menen İliyas keliwi shárt deydi? – dep soradı.
11 İysa olarǵa: – Durıs, aldı menen İliyas kelip hámmesin dúzetedi.
12 Al Meniń sizlerge aytatuǵınım: İliyas álle qashan kelgen edi, biraq onı adamlar tanımadı hám oǵan qálegenin isledi. Adam Ulı da olardan solay azap shegedi, – dep juwap berdi.
13 Sonda shákirtleri İysanıń Shomıldırıwshı Yaqıya haqqında aytıp turǵanın túsindi.
14 Olar xalıqtıń janına kelgende, bir adam İysaǵa jaqınlap, Onıń aldında dize búkti de:
15 – İyem, meniń ulıma rehim ete gór. Ol qoyanshıq bolıp awırıp, qattı azap shegip atır, jiyi-jiyi otqa da, suwǵa da jıǵıladı.
16 Men onı Seniń shákirtlerińe ákelgen edim, biraq olar shıpa bere almadı, – dedi.
17 İysa juwap qaytarıp: – Háy, isenbeytuǵın, adasqan áwlad! Men qashanǵa deyin sizler menen birge bolaman? Qashanǵa deyin sizlerge shıdayman? Onı Maǵan, bul jerge ákelińler, – dedi.
18 İysa jinge buyrıq bergende, ol baladan shıǵıp ketti hám bala sol waqıtta-aq shıpa taptı.
19 Sonda shákirtleri İysaǵa awlaqta kelip: – Bizler nege jindi quwıp shıǵara almadıq? – dep soradı.
20 İysa olarǵa: – İsenimińiz az bolǵanlıqtan. Men sizlerge shının aytıp turman: eger isenimińiz qıshqıl tuqımınday ǵana bolsa da, bul tawǵa: «Usı jerden ana jerge kósh!» deseńler, ol kóshedi. Sizlerdiń qolıńızdan kelmeytuǵın hesh nárse bolmaydı, – dedi.
22 Shákirtleriniń hámmesi Galilada bolǵanda, İysa olarǵa: – Adam Ulı adamlardıń qolına uslap beriledi.
23 Olar Onı óltiredi, biraq Ol úshinshi kúni qayta tiriledi, – dedi. Buǵan olar qattı qapa boldı.
24 Olar Kaparnahumǵa kelgende, eki draxmalıq İbadatxana salıǵın jıynawshılar Petrdiń janına kelip, onnan: – Sizlerdiń Ustazıńız İbadatxana salıǵın tólemey me eken? – dep soradı.
25 Petr: – Awa, tóleydi, – dedi. Ol úyge kelgende, İysa onnan burın: – Simon, sen qalay oylaysań? Jer betiniń patshaları bajılar menen salıqtı kimlerden aladı? O'z balalarınan ba yamasa basqa adamlardan ba? – dep soradı.
26 Petr: – Basqa adamlardan, – dedi. İysa: – Olay bolsa, patshanıń balaları salıq tólewden azat.
27 Biraq, olardı túsinbewshilikke salmawımız ushın, teńizge bar da, qarmaq salıp, eń birinshi ilingen balıqtı al. Onıń awzın ashsań, tórt draxmalıq bir gúmis teńgeni tabasań. Onı alıp, Meniń menen óziń ushın olarǵa tóle, – dedi.

Matta 18
1 Sol waqıtta shákirtleri İysanıń janına kelip: – Aspan Patshalıǵında eń ullı kim? – dep soradı.
2 İysa bir balanı shaqırıp alıp, onı olardıń ortasına turǵızıp qoyıp bılay dedi:
3 – Sizlerge shının aytıp turman: kewillerińizdi ózgertip, balalar sıyaqlı bolmasańlar, Aspan Patshalıǵına kire almaysızlar.
4 Solay etip, kim de kim ózin usı bala sıyaqlı pás tutsa, sol Aspan Patshalıǵında eń ullı boladı.
5 Al kim de kim mınaday bir balanı Meniń atım ushın qabıl etse, onıń Meni qabıl etkeni boladı.
6 Biraq kim de kim Maǵan isenip turǵan mına kishkenelerdiń birewin azǵırsa, onıń moynına úlken digirman tası baylanıp, tereń teńizdiń túbine batırılǵanı oǵan jaqsıraq bolar edi.
7 Adamlardı azǵırıwshı nárseler sebepli, dúnya hásiret shegedi! Azǵırıwshı nárselerdiń bolıwı sózsiz, biraq azǵırıw kim arqalı kelse, sol adam hásiret shegedi!
8 Eger seni qolıń yamasa ayaǵıń azǵırsa, onı shawıp tasla. Eki qolıń menen yamasa eki ayaǵıń menen máńgilik otqa taslanǵanıńnan góre, bir qolıń yamasa ayaǵıń menen ómirge eriskeniń ózińe jaqsıraq.
9 Eger seni kóziń azǵırsa, onı oyıp tasla. Eki kóziń menen dozaq otına taslanǵanıńnan góre, jalǵız kóziń menen ómirge eriskeniń ózińe jaqsıraq.
10 Abaylańlar, mına kishkenelerdiń hesh qaysısın da kemsitiwshi bolmańlar! Sebebi sizlerge aytatuǵınım: olardıń aspandaǵı perishteleri aspandaǵı A'kemniń júzin hámme waqıt kórip turadı.
12 – Sizler qalay oylaysızlar? Eger birewdiń júz qoyı bolıp, onıń birewi joytılıp ketse, ol toqsan toǵız qoyın tawda qaldırıp, joytılǵan bir qoyın izlemes pe edi?
13 Sizlerge shının aytıp turman: eger onı tawıp alsa, joytılmaǵan toqsan toǵız qoyınan góre, tawıp alǵan jalǵız qoyına kóbirek quwanadı.
14 Sol sıyaqlı, sizlerdiń aspandaǵı A'keńiz mına kishkenelerdiń birewiniń de joytılıwın qálemeydi.
15 – Eger tuwısqanıń saǵan qarsı gúna islese, oǵan bar da, awlaqta sóylesip, ayıbın betine ashıq ayt. Eger ol sózińdi tıńlasa, onda tuwısqanıńdı ózińe qaytarıp alǵanıń boladı.
16 Eger ol sózińdi tıńlamasa, óziń menen birge bir yamasa eki adamdı ertip oǵan bar, óytkeni aytılǵan barlıq sózlerińe eki yamasa úsh gúwa bolıwı tiyis.
17 Eger olardıń da sózin tıńlaǵısı kelmese, onda iseniwshiler jámáátine ayt. Al iseniwshiler jámáátin de tıńlaǵısı kelmese, onda onı butqa tabınıwshı hám salıqshı dep sana.
18 Sizlerge shının aytıp turman: sizler jer betinde neni baylasańız, sol aspanda da baylanadı, jáne de, sizler jer betinde neni sheshseńiz, sol aspanda da sheshiledi.
19 Sizlerge jáne shının aytaman: jer betinde sizlerdiń ekewińiz kelisip ne sorasańız, aspandaǵı A'kem sonı beredi.
20 Sebebi qay jerde eki yamasa úsh adam Meniń atım menen jıynalsa, Men olar menen birgemen.
21 Sonda Petr İysaǵa kelip: – İyem, maǵan qarsı gúna islegen tuwısqanıma neshe ret keshirim bersem boladı? Jeti retke deyin be? – dep soradı.
22 İysa oǵan: – Saǵan jeti retke deyin emes, al jetpis jerdegi jeti retke deyin keshirim et, deymen.
23 Solay etip, Aspan Patshalıǵı óz xızmetshileri menen qarızın esaplasqısı kelgen bir patshaǵa uqsaydı.
24 Ol esaplasa baslaǵanda, onıń aldına onnan on mıń talant qarızdar bolǵan birewdi alıp kelipti.
25 Biraq ol qarızın tóley almaytuǵın bolǵanlıqtan, patsha oǵan onıń ózi menen qosıp hayalın, balaların hám barlıq mal-múlkin satıp, qarızın tólewdi buyırıptı.
26 Sonda xızmetshi onıń ayaǵına jıǵılıp: «Taqsır, shıdap turıń, men barlıq qarızımdı tóleymen!» – dep jalınıptı.
27 Xızmetshige janı ashıǵan patsha onı bosatıp, qarızınan keshipti.
28 Al xızmetshi sırtqa shıǵıp, ózine júz dinar qarızdar bolǵan bir xızmetshi joldasın ushıratıp: «Maǵan beretuǵın qarızıńdı ber», – dep onı buwındıra baslaptı.
29 Sonda onıń joldası ayaǵına jıǵılıp: «Shıdap tur, men qarızımdı tóleymen», – dep jalınıptı.
30 Biraq ol joldasınıń sózin tıńlamay, ózine beretuǵın qarızın tólemegenshe, onı qamattırıp taslaptı.
31 Onıń basqa xızmetshi joldasları bul waqıyanı kórip, qattı qapa bolıptı hám patshaǵa barıp, bolǵan istiń bárin aytıp beripti.
32 Sonda patsha onı shaqırtıp alıp, oǵan: «Háy, jawız xızmetshi! Sen maǵan jalınǵanıń sebepli ǵana barlıq qarızıńnan keshken edim.
33 Meniń saǵan rehim etkenimdey, seniń de óz joldasıńa rehim etiwiń tiyis emes pe edi?» – depti.
34 Patsha qáhárlenip, ózine beriletuǵın qarızdıń bárin tólep bolmaǵansha, onı jazalawshılardıń qolına tapsırıptı.
35 Eger sizlerdiń hár birińiz tuwısqanıńızdıń gúnasın shın kewlińizden keshirmeseńler, Meniń aspandaǵı A'kem de sizlerge solay isleydi, – dedi.

Matta 19
1 İysa usı sózlerdi aytıp bolǵannan soń Galiladan jolǵa shıǵıp, İordannıń arǵı jaǵasındaǵı Yahudiya úlkesine bardı.
2 Onıń izine kóp xalıq erdi, Ol sol jerde olarǵa shıpa berdi.
3 İysanıń qasına pariseyler kelip, Onı sınap kóriw ushın: – Er adamnıń hár qıylı sebep penen hayalınan ajırasıwı nızamǵa tuwrı kele me? – dep Onnan soradı.
4 İysa olarǵa juwap qaytarıp bılay dedi: – Jaratıwshı eń basta olardı erkek hám hayal qılıp jaratqanın sizler oqımaǵansızlar ma?
5 Jáne Ol bılay degen: «Sonlıqtan er adam ata-anasın qaldırıp, óz hayalına qosıladı hám ekewi bir dene boladı».
6 Solay etip, olar endi eki emes, al bir dene boladı. Sol sebepli, Quday qosqanlardı adam ajıratpasın.
7 Olar İysaǵa: – Sonda nege Muwsa payǵambar er adamnıń hayalına talaq xat berip ajırasıwın buyırǵan? – dedi.
8 İysa olarǵa: – Muwsa sizler tas bawır bolǵanlıqtan, hayallarıńız benen ajırasıwǵa ruxsat bergen. Biraq basta olay emes edi.
9 Meniń sizlerge aytatuǵınım: kim de kim óz hayalı menen nekege hadalsızlıǵınan basqa sebep penen ajırasıp, basqa hayal alsa, ol neke hadallıǵın buzǵan boladı, – dedi.
10 Sonda İysanıń shákirtleri Oǵan: – Eger er adamnıń hayalına degen wazıypası usınday bolsa, onda úylenbegenniń ózi jaqsıraq-ǵo, – dedi.
11 İysa olarǵa: – Bunı hár bir adam qabıl ete almaydı, biraq kimge Qudaydan berilse, sol ǵana qabıl ete aladı.
12 O'ytkeni úylenbeytuǵın hár túrli adamlar bar: geybirewleri aqta bolıp tuwıladı, geybirewlerin adamlar aqta qılıp taslaydı, al bazıları Aspan Patshalıǵına xızmet etiw ushın óz erki menen úyleniwden bas tartadı. Kim bul sózdi qabıl ete alsa, sol qabıl etsin, – dedi.
13 Sol waqıtta adamlar İysaǵa olardıń ústine qolın qoyıp duwa etsin dep, balaların alıp keldi. Al shákirtler olarǵa keyidi.
14 Biraq İysa: – Balalardıń Maǵan keliwine ruxsat berińler, olarǵa tosqınlıq jasamańlar. Sebebi Aspan Patshalıǵı usındaylardiki, – dedi.
15 Sońınan Ol balalardıń ústine qolın qoyıp duwa etti de, sol jerden ketip qaldı.
16 Sonda bir jigit İysadan: – Ustaz! Máńgilik ómirge iye bolıwım ushın qanday iygilikli isler islewim kerek? – dep soradı.
17 İysa oǵan: – Sen nege Mennen iygilik haqqında soradıń? Tek Quday ǵana iygilikli-ǵo. Al máńgilik ómirge eriskiń kelse, Onıń buyrıqların orınla, – dedi.
18 Jigit İysadan: – Qanday buyrıqlardı? – dep soradı. İysa: – «Adam óltirme, neke hadallıǵın buzba, urlıq isleme, jalǵan gúwalıq berme,
19 ata-anańdı húrmetle hám ózińdi súygeniń sıyaqlı, janıńdaǵı adamdı da súy! », – dedi.
20 Jas jigit Oǵan: – Men bulardıń hámmesin orınlap kiyatırman, jáne ne jetispeydi? – dedi.
21 İysa oǵan: – Eger minsiz bolǵıń kelse, barıp barlıq mal-múlkińdi satıp, aqshasın jarlılarǵa ber. Sonda seniń ǵáziyneń aspanda boladı. Sońınan kelip, Meniń izime er, – dedi.
22 Bul sózlerdi esitken jas jigit qapa bolıp, sol jerden ketip qaldı. O'ytkeni onıń baylıǵı kóp edi.
23 İysa O'z shákirtlerine: – Sizlerge shının aytıp turman: bay adamnıń Aspan Patshalıǵına kiriwi qıyın.
24 Taǵı sizlerge aytatuǵınım: bay adamnıń Quday Patshalıǵına kiriwinen góre, túyege iyneniń kózinen ótiw ańsatıraq, – dedi.
25 Bunı esitken shákirtleri qattı tań qalısıp: – Olay bolsa, kim qutqarıla aladı? – dep soradı.
26 Al İysa olarǵa qarap: – Bul adamlardıń qolınan kelmeydi, biraq Quday ushın múmkin emes nárse joq, – dedi.
27 Sonda Petr juwap qaytarıp, Oǵan: – Minekey, bizler hámme nársemizdi taslap, Seniń izińe erdik. Bizler nege erisemiz? – dedi.
28 İysa olarǵa: – Sizlerge shının aytıp turman: dúnya jańalanǵannan soń, Adam Ulı O'ziniń saltanatlı taxtına otırǵanda, Meniń izime erip júrgen sizler de on eki taxtqa otırıp, İzrail xalqınıń on eki urıwın húkim etesizler.
29 Sonda Meniń atım ushın óz úylerin, ya aǵa-inilerin, ya apa-qarındasların, ya ata-anasın, ya balaların, ya jer-múlkin taslap shıqqan hár kim júz ese artıǵı menen aladı hám máńgilik ómirge iye boladı.
30 Biraq birinshilerdiń kóbisi sońǵılar, sońǵılardıń kóbisi birinshiler boladı, – dedi.

Matta 20
1 İysa jáne bılay dedi: – Aspan Patshalıǵı óziniń júzim baǵına jumısshılardı jallap alıw ushın tań azanda shıqqan úy iyesine uqsaydı.
2 Ol jumısshılar menen kúnine bir dinar tólewge kelisip, olardı óziniń júzim baǵına jiberipti.
3 Saat toǵızlar shamasında shıǵıp, bazarda jumıssız turǵan adamlardı kórip,
4 olarǵa: – Sizler de meniń júzim baǵıma barıńlar, men sizlerge tiyisli haqılarıńızdı beremen, – degende, olar barıptı.
5 Ol saat on ekiler shamasında da, tústen keyin úshler shamasında da shıǵıp, taǵı usılay islepti.
6 Keshki besler shamasında da shıǵıp, ele jumıssız turǵan basqa adamlardı kórip, olarǵa: «Nege bul jerde kún boyı jumıssız tursızlar?» – dep soraptı.
7 Olar: «Sebebi bizlerdi hesh kim jallap alǵan joq», – dep juwap beripti. Ol: «Sizler de meniń júzim baǵıma barıp, miynet etińler», – depti.
8 Kún kesh bolǵanda, baǵdıń iyesi óziniń basqarıwshı xızmetkerine: «Jumısshılardı shaqırıp alıp, miynet haqıların ber. Eń sońǵı kelgenlerinen baslap, eń aldıńǵı kelgenleri menen juwmaqla», – depti.
9 Sonda keshki besler shamasında kelgenler bir dinardan alıptı.
10 Al eń aldı menen kelgenler: «Bizler kóbirek alarmız», – dep oylaptı, biraq olar da bir dinardan alıptı.
11 İs haqıların alǵan olar úy iyesine tońqıldap:
12 «Mına eń sońında kelgenler bir saat ǵana jumıs isledi. Al siz olardı kúni boyı azaplanıp, ıssıǵa kúyip jumıs islegen bizler menen teń ettińiz», – depti.
13 Biraq baǵdıń iyesi juwap qaytarıp, olardıń birewine: «Háy, dostım, men saǵan ádilsizlik etip turǵan joqpan. Sen meniń menen bir dinarǵa kelisken joq pa ediń?
14 Haqıńdı alıp, jónińe ket. Men mına sońǵı adamǵa da saǵan bergenimdey bergim keledi.
15 Meniń óz aqsham menen qálegenimdi islewime erkim joq pa? Meniń saqıylıǵıma ishi tarlıq qılıp tursań ba?» – depti.
16 Solay etip, sońǵılar birinshiler, birinshiler sońǵılar boladı.
17 Erusalimge baratırǵanda, İysa jolda on eki shákirtin awlaqta shaqırıp alıp, olarǵa:
18 – Minekey, bizler endi Erusalimge qaray kóterilip baratırmız. Sol jerde Adam Ulı bas ruwxaniyler menen diniy muǵallimlerdiń qolına uslap beriledi. Olar Onı ólimge húkim etip,
19 Onı masqaralaw, sabaw, atanaq aǵashqa shegelep taslaw ushın, basqa millet adamlarına uslap beredi. Biraq Ol úshinshi kúni qayta tiriledi, – dedi.
20 Sol waqıtta Zebedeydiń ullarınıń anası ulları menen İysanıń qasına keldi. Onıń ayaǵına jıǵılıp, bir nárse soramaqshı boldı.
21 İysa onnan: – Tilegiń ne? – dep soradı. Hayal Oǵan: – O'z patshalıǵıńda usı eki ulımnıń birewin oń jaǵıńa, ekinshisin sol jaǵıńa otırǵızıwdı wáde et, – dedi.
22 Al İysa juwap qaytarıp: – Sizler ne sorap turǵanıńızdı bilmeysizler. Sizler Men ishetuǵın azap kesesinen ishe alasızlar ma? – dedi. Olar: – Awa, ishe alamız, – dedi.
23 İysa olarǵa: – Meniń kesemnen ishesizler. Biraq, O'zimniń oń jaǵım menen sol jaǵıma otırǵızıw Meniń erkimde emes. A'kem kimlerge arnaǵan bolsa, solar otıradı, – dedi.
24 Bunı esitken on shákirti aǵalı-inili ekewine ashıwlanıp qaldı.
25 Biraq İysa olardı qasına shaqırıp alıp, bılay dedi: – Basqa milletler arasında húkimdarları xalıqqa zulımlıq etip, basshıları ústemlik penen basqaratuǵının sizler bilesizler.
26 Biraq, sizlerdiń arańızda bunday bolmasın. Arańızda kim ullı bolǵısı kelse, sol sizlerge xızmetshi bolıwı shárt.
27 Arańızda kim birinshi bolǵısı kelse, sol sizlerge qul bolıwı shárt.
28 Adam Ulı O'zine xızmet ettiriwge emes, al O'zi xızmet etiwge hám kóplegen adamlardıń qutqarılıwı ushın, O'z janın qurban etiwge keldi.
29 Olar Erixo qalasınan shıqqanda, kóp xalıq İysanıń izine erdi.
30 Sonda joldıń shetinde otırǵan eki soqır adam İysanıń ótip baratırǵanın esitip: – İyem, Dawıttıń Urpaǵı! Bizlerge rehim ete gór! – dep baqırıstı.
31 Xalıq únlerin shıǵarmawdı aytıp, olarǵa keyidi. Biraq olar onnan da beter qattı baqırısıp: – İyem, Dawıttıń Urpaǵı! Bizlerge rehim ete gór! – desti.
32 İysa toqtap, olardı shaqırıp aldı da: – Meniń sizler ushın ne islewimdi qáleysizler? – dep soradı.
33 Olar: – İyem, kózlerimizdi ashıwıńdı, – dep juwap berdi.
34 İysa olarǵa janı ashıp, kózlerine qolın tiygizdi. Sol waqıtta-aq olardıń kózleri ashılıp, Onıń izine erdi.

Matta 21
1 Olar Erusalimge jaqınlap, Záytún tawınıń etegindegi Betfage degen awılǵa kelgende, İysa eki shákirtin jumsap,
2 olarǵa bılay dedi: – Qarsı aldıńızdaǵı awılǵa barıńlar. Oǵan kiriwden-aq, baylawlı turǵan eshek penen gúrreni tabasızlar. Olardı sheship alıp, Maǵan ákelińler.
3 Eger birew sizlerge bir nárse dese, sizler: «Olar İyemizge kerek», – dep juwap berseńler, ol olardı sol waqıtta-aq jiberedi.
4 Bul payǵambar arqalı aytılǵan mına sózlerdiń orınlanıwı ushın boldı:
5 «Sion qızına aytıńlar: Mine, seniń Patshań jas eshekke, yaǵnıy gúrrege minip, kishipeyillik penen saǵan kiyatır!»
6 Shákirtleri barıp, İysanıń buyırǵanın isledi.
7 Olar eshekti gúrresi menen alıp kelip, shapanların ústine salǵanda, İysa gúrrege minip aldı.
8 Xalıqtıń kópshiligi óz shapanların jolǵa tósep, basqaları tereklerden shaqa kesip alıp jolǵa jaydı.
9 Aldında hám izde erip kiyatırǵan xalıq quwanısıp: – Dawıttıń Urpaǵına hosanna! İyemizdiń atınan Keliwshi jarılqanǵan! Eń joqarıda hosanna! – dep baqırıstı.
10 İysa Erusalimge kirip kelgende, pútkil qala janlanıp: – Bul kim? – dep soradı.
11 Xalıq: – Bul – İysa, Galiladaǵı Nasıradan shıqqan payǵambar, – desti.
12 İysa İbadatxanaǵa kirip, ol jerden satıwshılar menen alıwshılardıń hámmesin quwıp shıǵardı da, aqsha almastırıwshılardıń stolların, kepter satıwshılardıń otırǵıshların awdarıp taslap,
13 olarǵa: – «Meniń úyim duwa etetuǵın úy dep ataladı», – dep Muxaddes Jazıwda aytılǵan, al sizler onı qaraqshılardıń uyasına aylandırdıńlar! – dedi.
14 İbadatxanada İysanıń qasına soqırlar hám aqsaqlar kelgende, Ol olarǵa shıpa berdi.
15 Bas ruwxaniyler hám diniy muǵallimler Ol islegen káramatlardı hám İbadatxanada: «Dawıttıń Urpaǵına hosanna!» – dep baqırısqan balalardı kórip, ashıwlanıp qaldı da,
16 Oǵan: – Olardıń ne dep atırǵanın esitip tursań ba? – dedi. İysa olarǵa: – Awa! Sizler: «Náresteler menen emiziwli balalardıń awzınan O'zińe maqtawlar aytqızdıń», – dep Muxaddes Jazıwda aytılǵandı hesh oqımaǵansızlar ma? – dedi.
17 Sonnan soń, İysa olardı qaldırıp, qaladan shıǵıp ketti hám Betaniyaǵa barıp, sol jerde túnedi.
18 Erte azanda İysa qalaǵa qaytıp kiyatırǵanda, ash boldı.
19 Jol boyında bir ánjir aǵashın kórip, onıń qasına bardı. Biraq onda japıraqlarınan basqa hesh nárse tappaǵannan soń, aǵashqa: – Bunnan bılay, sende máńgige hesh jemis óspesin, – dedi. A'njir aǵashı sol waqıtta-aq quwrap qaldı.
20 Shákirtleri bunı kórgende tań qalısıp: – Bul ánjir aǵashı qalayınsha dárriw quwrap qaldı? – dep soradı.
21 İysa olarǵa juwap berip: – Sizlerge shının aytıp turman: eger gúmansız isenseńler, tek ánjir aǵashına islegenimdey ǵana emes, al mına tawǵa: «Ornıńnan kóterilip, teńizge qula!» – deseńler, sonday boladı.
22 Eger isenim menen duwa etseńler, ne sorasańlar da, hámmesin alasızlar, – dedi.
23 İysa İbadatxanaǵa kirip, tálim berip otırǵanda, Oǵan bas ruwxaniyler menen xalıq aqsaqalları kelip: – Bul islerdi qanday biylik penen islep júrseń hám bunday biylikti Saǵan kim berdi? – dep soradı.
24 İysa juwap qaytarıp: – Men de sizlerge bir soraw bereyin. Eger onıń juwabın berseńler, Men de sizlerge bul islerdi qanday biylik penen isleytuǵınımdı aytaman.
25 Yaqıya adamlardı shomıldırıw ushın qayaqtan biylik aldı? Aspannan ba yamasa adamlardan ba? – dedi. Olar óz ara oylasıp: «Eger „aspannan“ desek, Ol bizlerge: „Sonda nege sizler oǵan isenbedińler“, – deydi.
26 Al eger „Adamlardan“ dewge xalıqtan qorqamız: hámmesi de Yaqıyanı payǵambar dep esaplaydı-ǵo!» – desti.
27 Sonlıqtan olar İysaǵa: – Bilmeymiz, – dep juwap berdi. Ol: – Men de sizlerge bul islerdi qanday biylik penen isleytuǵınımdı aytpayman, – dedi.
28 – Sizler qalay oylaysızlar: bir adamnıń eki ulı bolıptı. Ol birinshisine barıp: «Balam, sen búgin barıp, júzim baǵında isle», – depti.
29 Ol: «Barmayman», – dep juwap beripti. Biraq sońınan ókinip, barıptı.
30 Soń ákesi ekinshi ulına barıp, oǵan da solay depti. Ol: «Yaqshı, taqsır, baraman», – dep juwap beripti, biraq barmaptı.
31 Usı ekewiniń qaysısı ákesiniń tilegin orınlaǵan boladı? – dep soradı İysa. – Birinshisi, – dep juwap qaytardı olar. İysa olarǵa bılay dedi: – Sizlerge shının aytıp turman: salıqshılar hám buzıq hayallar Qudaydıń Patshalıǵına sizlerden burın kiredi.
32 O'ytkeni Yaqıya sizlerge haq joldı kórsetiw ushın kelgen edi, biraq sizler oǵan isenbedińler. Al salıqshılar menen buzıq hayallar oǵan isendi, biraq sizler bunı kórgennen keyin de táwbe etpedińler hám isenbedińler.
33 – Endi basqa bir tımsaldı tıńlańlar: bir úy iyesi bolıptı. Ol júzim baǵın otırǵızıp, onı diywal menen qorshaptı, júzimniń suwın sıǵıwǵa arnalǵan shuqır qazıp, gúzet minarasın ornatıptı. Sońınan baǵın diyxanlarǵa ijaraǵa berip, ózi uzaq jerge ketip qalıptı.
34 Zúráát jıynaytuǵın máwsim jaqınlaǵanda, ol ózine tiyisli úlesin alıw ushın, diyxanlarǵa xızmetshilerin jiberipti.
35 Diyxanlar onıń xızmetshilerin uslap alıp, olardıń birewin sabap, ekinshisin óltirip, al jáne birewin tas penen urıptı.
36 Sońınan baǵdıń iyesi burınǵıdan da kóp basqa xızmetshilerin jibergende, olarǵa da solay islepti.
37 Eń aqırında ol: «Ulımdı húrmet eter» dep, olarǵa óz ulın jiberipti.
38 Biraq diyxanlar onıń ulın kórip, bir-birine: «Bul – miyrasxor-ǵo. Júrińler, onı óltirip, miyras múlkine iye bolayıq», – desipti.
39 Olar onı uslap alıp, júzim baǵınan sırtqa shıǵarıp óltiripti.
40 Endi júzim baǵınıń iyesi kelgende, sol diyxanlarǵa ne qıladı?
41 Olar İysaǵa: – Ol bul jawızlardı rehimsiz ólim menen óltiredi de, júzim baǵın waqtında jemisin berip turatuǵın basqa diyxanlarǵa ijaraǵa beredi, – dedi.
42 İysa olarǵa bılay dedi: – Sizler Muxaddes Jazıwlarda mına sózlerdi oqımaǵansızlar ma? «Qurılısshılardıń kereksiz dep taslaǵan tası, U'ydiń múyeshiniń tiykarǵı tası boldı. İyemiz qılǵan bul is, Kózimizge ájayıp kórindi!»
43 Sonlıqtan Meniń sizlerge aytatuǵınım: Quday O'z Patshalıǵın sizlerden tartıp aladı da, onı jemisin berip turatuǵın xalıqqa beredi.
44 Sol tasqa túsken adamnıń shıl-párshesi shıǵadı. Tas kimniń ústine tússe, sonı jenship taslaydı.
45 Bas ruwxaniyler menen pariseyler İysanıń aytqan tımsalların esitkennen soń, Onıń ózleri haqqında aytqanın túsinip,
46 Onı qolǵa alıwǵa tırıstı. Biraq xalıqtan qorqtı, sebebi xalıq Onı payǵambar dep sanaytuǵın edi.

Matta 22
1 İysa olarǵa tımsallar menen sózin dawam ettirip, bılay dedi:
2 – Aspan Patshalıǵı bir patshanıń óz balasına úyleniw toyın beriwine uqsaydı.
3 Toyǵa mirát etilgenlerdi shaqırıp keliw ushın, patsha xızmetshilerin jiberipti. Biraq olardıń kelgisi kelmepti.
4 Sonda ol jáne basqa xızmetshilerin jiberip: «Mirát etilgenlerge aytıńlar: mine, men zıyapatımdı tayarlap qoydım, ógizlerim de, semirtilgen mallarım da soyıldı, hámmesi de tayın. Toyǵa kelsin!» – dep aytıp qalıptı.
5 Biraq, mirát etilgenler onıń sózine kewil awdarmaptı: kimisi egislik jerine, kimisi sawda-satıǵına ketipti.
6 Al geybirewleri patshanıń xızmetshilerin uslap alıp, xorlap óltiripti.
7 Bunı esitken patsha qáhárlenip, óziniń áskerlerin jiberipti. Sol jınayatshılardı óltirtip, olardıń qalaların órtetip jiberipti.
8 Sonda ol óziniń xızmetshilerine: «Toydıń ası tayar, biraq mirát etilgenler ılayıqsız boldı.
9 Sonlıqtan endi sizler jol dárbentlerine barıp, ushıratqanlarıńızdıń bárin toyǵa shaqırıp kelińler», – depti.
10 Sonda xızmetshileri jollarǵa shıǵıp, ushıratqanlarınıń bárin de: jaqsısı bolsın, jamanı bolsın, shaqırıp jıynap kelipti. Toyxana qonaqlarǵa tolı bolıptı.
11 Patsha qonaqlardı kóriwge kirgende, toy kiyimin kiymegen birewge kózi túsip,
12 oǵan: «Háy, dostım, sen bul jerge toy kiyimisiz qalay kirgenseń?» – depti. Biraq ol úndemepti.
13 Sonda patsha xızmetshilerine buyırıp, bılay depti: «Mınanıń ayaq-qolın baylap, sırtqı qarańǵılıqqa taslańlar! Ol sol jerde jılap, pushayman jeydi».
14 O'ytkeni mirát etilgenler kóp, al tańlap alınǵanlar az.
15 Sonda pariseyler sırtqa shıǵıp ketip, İysanı qalay sózinen tutıw tuwralı oylasa basladı.
16 Oǵan Hirodtıń adamları menen birge ózleriniń shákirtlerin jiberip, bılay dep aytqızdı: – Ustaz! Bizler Seniń durıs adam ekenińdi hám jaǵımpazlıq etpeytuǵınıńdı bilemiz. Sebebi Sen adamlardıń bet-júzine qaramaysań.
17 Solay etip, bizlerge aytshı, Sen mınaǵan qalay qaraysań: Rim patshası-Qaysarǵa salıq tólew durıs pa yamasa nadurıs pa?
18 Biraq İysa olardıń haram niyetin bilip, olarǵa: – Háy, eki júzliler! Sizler Meni nege sınap atırsızlar?
19 Maǵan salıq teńgesin kórsetińler, – dedi. Olar Oǵan bir dinar ákelip berdi.
20 Ol: – Bunda kimniń súwreti bar hám kimniń atı jazılǵan? – dep soradı.
21 Olar: – Rim patshası-Qaysardıń, – dep juwap berdi. Sonda İysa: – Olay bolsa, Qaysardıń haqın Qaysarǵa, Qudaydıń haqın Qudayǵa berińler, – dedi.
22 Olar bunı esitip, tań qalıstı hám Onıń janınan ketip qaldı.
23 Qayta tiriliw joq, dewshi saddukeyler sol kúni İysaǵa kelip, bılay dep soraw qoydı:
24 – Ustaz! Muwsa: «Birew balası bolmay ólse, izinde qalǵan jesirine inisi úylenip, aǵasınıń urpaǵın dawam ettirsin», – degen-ǵo.
25 Bizde jeti aǵayinli jigit bar edi. Solardıń birinshisi úylenip, qaytıs boldı, balası bolmaǵanlıqtan, hayalı inisine qaldı.
26 Ekinshisine de, úshinshisine de, hátte, jetinshisine de solay boldı.
27 Bárinen keyin hayaldıń ózi de qaytıs boldı.
28 Al endi qayta tiriliwde ol jetewiniń ishinde qaysısınıń hayalı boladı? Ol olardıń hámmesine de hayal bolǵan edi-ǵo.
29 İysa olarǵa juwap qaytarıp bılay dedi: – Sizler Muxaddes Jazıwlardı da, Qudaydıń qúdiretin de bilmegenlikten aljasıp tursızlar.
30 O'ytkeni adamlar qayta tiriliwde úylenbeydi de, turmısqa da shıqpaydı, al aspandaǵı perishteler sıyaqlı boladı.
31 O'lgenlerdiń qayta tiriliwi tuwralı Qudaydıń sizlerge aytqanların oqımaǵansızlar ma?
32 Quday: «Men İbrayımnıń Qudayıman, Isaqtıń Qudayıman, Yaqıptıń Qudayıman», – degen-ǵo. Quday ólilerdiń emes, al tirilerdiń Qudayı.
33 Bunı esitken xalıq Onıń táliymatına tań qaldı.
34 İysanıń saddukeylerdi sóyletpey taslaǵanın esitken pariseyler bir jerge jıynalıstı.
35 Olardıń arasınan bir diniy muǵallim İysanı sınamaqshı bolıp,
36 Onnan: – Ustaz! Muxaddes Nızamdaǵı eń baslı buyrıq qaysı? – dep soradı.
37 İysa oǵan: – «İyeń bolǵan Qudayıńdı pútkil júregiń, pútkil janıń, pútkil aqıl-oyıń menen súy».
38 Bul – birinshi hám eń baslı buyrıq.
39 Ekinshisi de sol sıyaqlı: «O'zińdi súygeniń sıyaqlı, janıńdaǵı adamdı da súy».
40 Pútkil Muxaddes Nızam da, payǵambarlardıń Jazıwları da usı eki buyrıqqa tiykarlanǵan, – dedi.
41 Pariseyler jıynalıp bolǵannan soń, İysa olardan:
42 – Masix haqqında ne oylaysızlar? Ol – kimniń urpaǵı? – dep soradı. – Ol – Dawıttıń Urpaǵı, – dedi olar.
43 İysa olardan: – Olay bolsa, Dawıt Muxaddes Ruwxtan ilhamlanıp, Masixtı qalayınsha «İyem» dep ataǵan? Ol bılay degen-ǵo:
44 «İyem meniń İyeme ayttı: „Dushpanlarıńdı ayaǵıńnıń astına bastırmaǵanımsha, Meniń oń jaǵımda otır!“»
45 Solay etip, Dawıt Onı «İyem» dep ataǵan bolsa, Ol qalayınsha onıń urpaǵı boladı? – dep soradı.
46 Oǵan hesh kim de juwap bere almadı hám sol kúnnen baslap, Oǵan soraw beriwge hesh kimniń batılı barmadı.

Matta 23
1 Sonda İysa xalıqqa hám O'ziniń shákirtlerine bılay dedi:
2 – Muwsanıń orınlıǵına diniy muǵallimler menen pariseyler otırdı.
3 Sonlıqtan olardıń sizlerge aytqanlarınıń hámmesin de orınlańlar. Biraq, olardıń islegenin islemeńler. Sebebi olar aytadı, biraq aytqanların ózleri islemeydi.
4 Olar kótere almaytuǵın awır júklerdi baylap, adamlardıń iyinlerine júkleydi. Al ózleri olardı barmaǵı menen de qozǵaǵısı kelmeydi.
5 Olar barlıq islerin adamlardıń kózine túsiw ushın ǵana isleydi. Mańlaylarına ishlerinde Muxaddes Nızam ayatları jazılǵan qutıların úlken etip baylap, kiyimleriniń shashaqların uzın etip qoyadı.
6 Olar toylarda tórde, májilisxanalarda sıylı orında otırıwdı jaqsı kóredi.
7 Bazarda adamlardıń ózlerine sıylap sálem beriwin hám ózlerin «ustaz» dep atawın unatadı.
8 Al sizler ózlerińizdi «ustaz» dep atatpańlar, óytkeni sizlerdiń jalǵız-aq Ustazıńız bar. Sizlerdiń bárińiz bir-birińizge tuwısqansız.
9 Jer júzinde hesh kimdi de «áke» dep atamańlar, óytkeni sizlerdiń jalǵız-aq A'keńiz bar, Ol aspanda.
10 O'zlerińizdi «jolbasshı» dep te atatpańlar, sebebi sizlerdiń jalǵız-aq jolbasshıńız bar, Ol – Masix.
11 Arańızdaǵı eń ullıńız sizlerdiń xızmetshińiz bolsın.
12 O'ytkeni kim de kim ózin joqarı tutsa, ol pásletiledi, kim de kim ózin pás tutsa, ol joqarı boladı.
13 Hásiret shegesizler, diniy muǵallimler hám pariseyler, eki júzliler! Sebebi sizler adamlarǵa Aspan Patshalıǵınıń esigin jabasızlar. O'zlerińiz de kirmeysizler, kirgisi kelgenlerdi de kirgizbeysizler.
15 Hásiret shegesizler, diniy muǵallimler hám pariseyler, eki júzliler! Sizler óz dinińizge bir adamdı bolsa da engiziw ushın teńizdi de, qurǵaqlıqtı da aylanıp shıǵasızlar. Eger birew engen bolsa, onı ózlerińizden de eki ese jaman dozaqı qılasızlar.
16 Hásiret shegesizler, soqır jetelewshiler! Sizler bılay deysizler-ǵo: «Kim de kim İbadatxana menen ant etse, ol antın orınlawǵa minnetli emes, al kim de kim İbadatxanadaǵı altın menen ant etse, ol antın orınlawǵa minnetli».
17 Háy, aqılsız soqırlar! Qaysısı ullıraq: altın ba yamasa altındı muxaddes qılatuǵın İbadatxana ma?
18 Jáne de: «Kim de kim qurbanlıq shalınatuǵın orın menen ant etse, ol antın orınlawǵa minnetli emes, al kim de kim onıń ústindegi qurbanlıq penen ant etse, ol antın orınlawǵa minnetli», – deysizler.
19 Háy, soqırlar! Qaysısı ullıraq: qurbanlıq pa yamasa qurbanlıqtı muxaddes qılatuǵın qurbanlıq shalınatuǵın orın ba?
20 Solay etip, qurbanlıq shalınatuǵın orın menen ant etiwshi adam orın menen de, orınnıń ústindegilerdiń hámmesi menen de ant etken boladı.
21 İbadatxana menen ant etiwshi adam İbadatxana menen de, onda jasaytuǵın Quday menen de ant etken boladı.
22 Aspan menen ant etiwshi adam Qudaydıń taxtı menen de, onıń ústinde otırǵan Quday menen de ant etken boladı.
23 Hásiret shegesizler, diniy muǵallimler hám pariseyler, eki júzliler! Sizler jalbız, anis, ziyre sıyaqlı ósimliklerdiń onnan birin Qudayǵa beresizler, biraq Muxaddes Nızamdaǵı eń baslılarına: ádillikke, miyrim-shápáátke hám sadıqlıqqa kewil bólmeysizler. Bunı da islep, onı da qaldırmawıńız kerek edi-ǵo.
24 Háy, shirkeydi súzip taslap, túyeni jutatuǵın soqır jetelewshiler!
25 Hásiret shegesizler, diniy muǵallimler hám pariseyler, eki júzliler! Sizler tabaq-keselerdiń sırtın tazalaysızlar, biraq olardıń ishi nápsiqawlıq hám júwensizlikke tolǵan-ǵo.
26 Háy, soqır parisey! Sen dáslep tabaq-keseniń ishin tazala, sonda olardıń sırtı da taza boladı.
27 Hásiret shegesizler, diniy muǵallimler hám pariseyler, eki júzliler! Sizler háklengen qábirlerge uqsaysızlar: olar sırtınan sulıw bolıp kórinse de, ishi óliklerdiń súyekleri menen pataslıqqa tolǵan-ǵo.
28 Sol sıyaqlı sizler de sırtıńızdan adamlarǵa ózlerińizdi haq adam etip kórsetesizler, biraq ishlerińiz eki júzlilik penen jawızlıqqa tolı.
29 – Hásiret shegesizler, diniy muǵallimler hám pariseyler, eki júzliler! Sizler payǵambarlarǵa mazarlar ornatasızlar. Haq adamlardıń esteliklerin bezep:
30 «Eger de ata-babalarımızdıń zamanında ómir súrgenimizde, payǵambarlardıń qanın tógiwlerine olarǵa sherikles bolmas edik», – deysizler.
31 Solay etip, ózlerińizdiń payǵambarlardı óltirgenlerdiń urpaǵı ekenligińizdi dálilleysizler.
32 Ata-babalarıńızdıń islegen gúnalarınıń mólsherin tolıqtıra berińler!
33 Jılanlar, uwlı jılanlardıń tuqımları! Sizler qalay etip dozaq jazasınan qashıp qutılmaqshısızlar?
34 Sol sebepli Men sizlerge payǵambarlardı, danalardı, diniy muǵallimlerdi jiberemen. Sizler olardıń geybirewlerin óltiresizler, geybirewlerin atanaq aǵashqa shegeleysizler, basqaların májilisxanalarıńızda qamshılap, qaladan-qalaǵa quwdalaysızlar.
35 Solay etip, haq Abıldıń qanınan baslap, İbadatxanadaǵı Muxaddesxana menen qurbanlıq shalınatuǵın orınnıń arasında sizler óltirgen Baraqiyanıń ulı Zekeriyanıń qanına deyin, jer betinde tógilgen haq adamlardıń qanlarınıń bári de sizlerdiń moyınlarıńızǵa júklenedi.
36 Sizlerge shının aytıp turman: bulardıń hámmesi ushın usı áwlad jazaǵa tartıladı.
37 – Oh, Erusalim, Erusalim! Payǵambarlardı óltiriwshi, Qudaydıń saǵan jibergenlerin tas penen urıwshı qala! O'z shójelerin qanatınıń astına alǵan mákiyen sıyaqlı, Men de seniń balalarıńdı neshe ret jıynamaqshı boldım, biraq sizler qálemedińler.
38 Mine, úyińizdi Quday taslap ketip, ol qańırap qaladı.
39 Sizlerge aytatuǵınım: «Qudaydıń atınan Keliwshi jarılqanǵan!» – dep aytqanlarıńızǵa deyin Meni qaytıp kórmeysizler.

Matta 24
1 İysa İbadatxanadan shıǵıp baratırǵanda, shákirtleri Oǵan İbadatxananıń imaratların nusqap kórsetiw ushın qasına keldi.
2 Sonda İysa olarǵa: – Mınalardıń bárin kórip tursızlar ma? Sizlerge shının aytıp turman: bul jerde tas ústinde tas qalmaydı, hámmesi qıyratıladı, – dedi.
3 Sonnan soń, Ol Záytún tawında otırǵanda shákirtleri awlaqta Onıń qasına kelip: – Ustaz, bunıń qashan bolatuǵının bizlerge aytıp ber. Seniń keliwińdi hám usı zamannıń aqırın qanday belgi bildiredi? – dep soraw qoydı.
4 İysa olarǵa bılay dep juwap berdi: – Birewlerdiń sizlerdi aldawınan saq bolıńlar!
5 Sebebi kópler Meniń atım menen kelip: «Men – Masixpan» dep, kóp adamlardı aldaydı.
6 Sizler urıslardıń shawqımın hám urıslar haqqında mısh-mıshlardı esitkende qáweterlenbeńler. Bulardıń bolıwı shárt, biraq bul ele aqırı emes.
7 O'ytkeni millet milletke qarsı, patshalıq patshalıqqa qarsı kóteriledi, kóp jerlerde asharshılıqlar hám jer silkiniwler boladı.
8 Al bulardıń hámmesi tolǵaq azabınıń baslanıwınday boladı.
9 Sonda sizlerdi qıynawǵa uslap beredi hám óltiredi. Meniń atım ushın barlıq xalıqlar sizlerdi jek kóredi.
10 Sonda kóp adamlar isenimnen qaytadı, bir-birine satqınlıq islep, bir-birin jek kóredi.
11 Kóplegen jalǵan payǵambarlar payda bolıp, kóp adamlardı aldaydı.
12 Jawızlıq kóbeygenlikten, kóp adamlardıń súyispenshiligi suwıydı.
13 Biraq, aqırına deyin shıdaǵan qutqarıladı.
14 Aspan Patshalıǵı tuwralı Xosh Xabar pútkil jer júzine járiyalanıp, barlıq xalıqlarǵa gúwalıq boladı. Sonnan keyin, usı zamannıń aqırı keledi.
15 – Al Daniel payǵambar aldın ala aytqan wayran etiwshi jerkenishliniń muxaddes orında turǵanın kórgenińizde (oqıǵan adam mánisin túsinsin!),
16 Yahudiyadaǵılar tawlarǵa qashsın.
17 Kim de kim úyiniń tóbesinde bolsa, úyinen bir nárse alayın dep tómenge túspesin.
18 Kim de kim atızda bolsa, shapanın alayın dep izine qaytpasın.
19 Sol kúnleri júkli hám emiziwli hayallarǵa qanday qıyın boladı!
20 Qashatuǵın waqıtlarıńız qıs máwsimine yamasa dem alıs kúnine tuwra kelmesin dep, Qudayǵa duwa etińler.
21 Sebebi sonda dúnya jaratılǵannan beri usı kúnge deyin bolmaǵan hám qaytıp bolmaytuǵın ullı apat boladı.
22 Eger sol kúnlerdiń sanı qısqartılmaǵanda, hesh kim de qutqarılmaǵan bolar edi, biraq Quday O'ziniń tańlap alǵan adamları ushın, sol kúnlerdiń sanın qısqartadı.
23 Sonda eger sizlerge birew: «Qarańlar, Masix bul jerde!» yamasa: «Ol ana jerde» dese isenbeńler.
24 O'ytkeni jalǵan masixlar hám jalǵan payǵambarlar payda bolıp, eger múmkin bolsa, Qudaydıń tańlap alǵanların da aldaw ushın, ullı káramatlı belgiler hám tań qalarlıq islerdi kórsetedi.
25 Dıqqat etińler! Men sizlerge aldın ala aytıp atırman.
26 Solay etip, eger sizlerge: «Mine, Ol shólistanda!» dese, shıqpańlar yamasa: «Ol jasırın bólmelerde» dese, isenbeńler.
27 Sebebi Adam Ulınıń keliwi shıǵısta payda bolıp, aspan boylap batısqa zuwlap ótken jıldırımday boladı.
28 O'lik qay jerde bolsa, quzǵınlar sol jerge jıynaladı.
29 – Sol kúnlerdiń apatınan soń, «birden kún qarańǵılanadı, ay óz jaqtısın túsirmeydi, juldızlar aspannan túsip, aspan kúshleri silkinedi».
30 Sonda aspanda Adam Ulınıń káramatlı belgisi kóringende, jer júzindegi barlıq xalıqlar jılay baslaydı. Olar Adam Ulınıń ullı qúdiret hám saltanat penen aspandaǵı bultlarda kiyatırǵanın kóredi.
31 Kárnaydıń kúshli dawısı menen Ol O'ziniń perishtelerin jiberedi hám olar dúnyanıń tórt tárepinen, aspannıń bir shetinen baslap ekinshi shetine deyin, Onıń tańlap alǵanların jıynap keledi.
32 – A'njir aǵashın mısalǵa alıńlar: onıń shaqaları jumsarıp, japıraq shıǵara baslaǵanda, jazdıń jaqın ekenin bilesizler.
33 Sol sıyaqlı, sizler usılardıń hámmesin kórgenińizde Adam Ulınıń jaqınlap, esik aldında turǵanın bilińler!
34 Sizlerge shının aytıp turman: bul áwlad joyılıp ketpesinen burın usılardıń hámmesi boladı.
35 Aspan menen jer joyıladı, biraq Meniń sózlerim hesh qashan joyılmaydı.
36 – Biraq, sol kúndi hám sol saattı hesh kim de bilmeydi: aspandaǵı perishteler de, Uldıń O'zi de, tek ǵana A'kem biledi.
37 Nuxtıń zamanında qalay bolǵan bolsa, Adam Ulı kelgende de solay boladı.
38 O'ytkeni suw tasqınınan burın, Nux kemege mingen kúnge deyin, adamlar iship jedi, úylendi, turmısqa shıqtı.
39 Suw tasqını basıp, bárin qırıp joyǵanǵa deyin, olar ańǵarmadı. Adam Ulı kelgende de solay boladı.
40 Sol waqıtta eki adam atızda bolsa, birewi alınıp, ekinshisi qaldırıladı.
41 Eki hayal digirman tartıp otırsa, birewi alınıp, ekinshisi qaldırıladı.
42 Solay etip, sergek bolıńlar! Sebebi İyeńizdiń qashan keletuǵının bilmeysizler.
43 Mınanı bilip qoyıńlar: eger úy iyesi urınıń túnniń qaysı waqtında keletuǵının bilse uyıqlamay, úyine urınıń buzıp kiriwine múmkinshilik bermegen bolar edi.
44 Sonlıqtan sizler de tayar bolıp turıwıńız shárt! O'ytkeni Adam Ulı sizler oylamaǵanda keledi.
45 İyesi úy-ishimdegilerdi basqarsın hám olarǵa waqtında awqatın bersin dep tayınlaǵan isenimli hám aqıllı xızmetshi kim?
46 İyesi kelgende onıń solay islep atırǵanın kórse, sol xızmetshi baxıtlı!
47 Sizlerge shının aytıp turman: iyesi onı óziniń pútkil mal-múlkin basqarıwshı etip tayınlaydı.
48 Al eger sol xızmetshi jaman bolıp, ishinen: «İyem tez kele qoymas», – dep oylap,
49 xızmetshi joldasların sabap, máskúnemler menen birge iship-jese,
50 sonda sol xızmetshiniń iyesi kútpegen kúni hám oylamaǵan waqıtta kelip,
51 onı qattı jazalap, eki júzlilerdiń awhalına saladı. Sol jerde ol jılap, pushayman jeydi.

Matta 25
1 – Sol kúni Aspan Patshalıǵı shıraların alıp, kúyewdi qarsı alıwǵa shıqqan on qızǵa uqsaydı.
2 Olardıń besewi aqılsız, al besewi aqıllı bolıptı.
3 Aqılsız qızlar shıraların alıptı da, biraq awısıq may almay shıǵıptı.
4 Al aqıllı qızlar shıraları menen qosa may quyılǵan ıdısların da alıp shıǵıptı.
5 Kúyew keshikkennen soń olardıń hámmesi qalǵıp, uyıqlap qalıptı.
6 Biraq tún ortası bolǵanda: «Kúyew kiyatır, onı qarsı alıwǵa shıǵıńlar», – dep baqırǵan dawıs esitilipti.
7 Sonda qızlardıń hámmesi turıp, ózleriniń shıraların tayarlaptı.
8 Aqılsız qızlar aqıllılarǵa: «Bizlerge maylarıńızdan az-maz berińler, shıralarımız sónip atır», – depti.
9 Al aqıllı qızlar: «Bizlerge de, sizlerge de jetpey qalıwı múmkin, jaqsısı, satıwshılarǵa barıp satıp alıńlar», – dep juwap beripti.
10 Olar may satıp alıwǵa ketken waqıtta kúyew kelip, tayar turǵan qızlar onıń menen birge toyxanaǵa kirgennen soń, qapı bekitilipti.
11 Sońınan qalǵan qızlar da kelip: «İyem! İyem! Bizlerge qapını ash!» – dep jalınıptı.
12 Biraq ol: «Sizlerge shının aytıp turman: men sizlerdi tanımayman!» – dep juwap qaytarıptı.
13 Solay etip, sergek bolıńlar, sebebi Adam Ulınıń keletuǵın kúnin hám waqtın bilmeysizler-ǵo.
14 – Aspan Patshalıǵı bir adamnıń uzaq jolǵa ketpesinen burın xızmetshilerin shaqırıp alıp, olarǵa óziniń mal-múlkin amanat etkenine uqsaydı.
15 Olardıń uqıbına qaray, birewine bes, ekinshisine eki, úshinshisine bir talant berip, jolǵa atlanıptı.
16 Bes talant alǵanı dárriw barıp, aqshanı sawdaǵa aylandırıp, jáne besewin arttırıptı.
17 Eki talant alǵanı da solay islep, jáne ekewin arttırıptı.
18 Bir talant alǵanı barıp, iyesiniń aqshasın jerge kómip jasırıptı.
19 Aradan kóp waqıt ótkennen soń xızmetshilerdiń iyesi qaytıp kelip, olardan esap talap etipti.
20 Sonda bes talant alǵanı jáne besewin ákelip: «İyem, maǵan bes talant bergen edińiz, minekey, men jáne besewin arttırdım», – depti.
21 İyesi oǵan: «Bárekella, jaqsı hám isenimli xızmetshim! Kishkene iste isenimli boldıń, men saǵan úlken is tapsırmaqshıman. Júr, meniń quwanıshıma ortaq bol!» – depti.
22 Eki talant alǵanı da kelip: «İyem, siz maǵan eki talant bergen edińiz, minekey, men jáne ekewin arttırdım», – depti.
23 İyesi oǵan: «Bárekella, jaqsı hám isenimli xızmetshim! Kishkene iste isenimli boldıń, men saǵan úlken is tapsırmaqshıman. Júr, meniń quwanıshıma ortaq bol!» – depti.
24 Sońınan bir talant alǵanı da kelip: «İyem, siziń qatal adam ekenińizdi bilemen. Siz ózińiz ekpegen jerińizden orıp, shashpaǵan jerińizden jıynaysız.
25 Sonlıqtan men sizden qorqıp, talantıńızdı jerge kómip jasırǵan edim. Minekey, aqshańız, alıń», – depti.
26 Al iyesi oǵan juwap qaytarıp bılay depti: «Háy, jaman hám jalqaw xızmetshim! Meniń ózim ekpegen jerden orıp, shashpaǵan jerden jıynaytuǵınımdı sen bilipseń.
27 Sonlıqtan da, meniń aqshamdı aylanısqa jiberetuǵın adamǵa beriwiń tiyis edi, qaytıp kelgenimde ózimdikin paydası menen alar edim-ǵo.
28 Endi onnan talanttı alıńlar da, onı on talantı barǵa berińler!
29 O'ytkeni kimde bar bolsa, oǵan jáne de mol etip beriledi, al kimde joq bolsa, onıń barı da tartıp alınadı.
30 Al mına jaramsız xızmetshini sırtqı qarańǵılıqqa shıǵarıp taslańlar. Sol jerde ol jılap, pushayman jeydi».
31 – Adam Ulı O'z saltanatında hám barlıq perishteleri menen birge kelgende, O'ziniń saltanatlı taxtına otıradı.
32 Sonda barlıq xalıqlar Onıń aldına jıynaladı hám Ol shopannıń qoylardı eshkilerden ayırǵanı sıyaqlı, olardı ayırıp bóledi.
33 Qoylardı oń jaǵına, eshkilerdi sol jaǵına qoyadı.
34 Sonda patsha oń jaǵındaǵılarǵa: «Kelińler, A'kemnen jarılqanǵanlar, dúnya jaratılǵannan beri sizler ushın tayarlap qoyılǵan Patshalıqtı miyras etip alıńlar.
35 Sebebi Men ash bolǵanımda, sizler Maǵan awqat berdińler, shóllegenimde, suw berdińler, jat jerde júrgenimde, Meni qabıl aldıńlar.
36 Jalańash bolǵanımda, Maǵan kiyim berdińler, nawqas bolǵanımda, Meni kúttińler, qamaqta bolǵanımda, Maǵan keldińler», – deydi.
37 Sonda haq adamlar Oǵan: «İyem! Bizler qashan ash bolǵanıńdı kórip, Saǵan awqat berdik, qashan shóllegenińdi kórip, suw berdik?
38 Qashan jat jerde júrgenińdi kórip, Seni qabıl ettik, qashan jalańash bolǵanıńda, Saǵan kiyim berdik?
39 Qashan nawqas yamasa qamaqta bolǵanıńdı kórip, Saǵan bardıq?» – deydi.
40 Patsha olarǵa juwap berip: «Sizlerge shının aytıp turman: sizlerdiń usı islerdi Meniń mına eń qarapayım tuwısqanlarımnıń birewine islegenińiz – Maǵan islegenińiz boladı», – deydi.
41 Sonnan keyin, Ol sol jaǵındaǵılarǵa: «Háy, ǵarǵıs alǵanlar! Meniń qasımnan arman, shaytan hám onıń xızmetshileri ushın tayarlanıp qoyılǵan máńgilik otqa ketińler!
42 O'ytkeni Men ash bolǵanımda, sizler Maǵan awqat bermedińler, shóllegenimde, suw bermedińler.
43 Jat jerde júrgenimde, Meni qabıl almadıńlar, jalańash bolǵanımda, Maǵan kiyim bermedińler, nawqas, qamaqta bolǵanımda, Maǵan kelmedińler», – deydi.
44 Sonda olar juwap berip: «İyem! Bizler Seniń qashan ya ash bolǵanıńdı, ya shóllegenińdi, ya jat jerde júrgenińdi, ya jalańash, ya nawqas, ya qamaqta bolǵanıńdı kórip, Saǵan xızmet etpedik?» – deydi.
45 Sonda patsha juwap qaytarıp: «Sizlerge shının aytıp turman: sizler usı islerdi mına eń qarapayım birewine islemegenińiz – Maǵan islemegenińiz boladı», – deydi.
46 Solay etip, olar máńgilik azapqa jiberiledi, al haq adamlar máńgilik ómirge erisedi.

Matta 26
1 İysa usı sózlerdiń hámmesin aytıp bolǵannan keyin, O'z shákirtlerine:
2 – Endi eki kúnnen soń, Qutqarılıw bayramı bolatuǵının bilesizler. Sonda Adam Ulı atanaq aǵashqa shegeleniwge uslap beriledi, – dedi.
3 Sol waqıtta bas ruwxaniyler hám xalıq aqsaqalları Kayafa degen bas ruwxaniydiń háwlisine jıynaldı.
4 Olar İysanı hiyle menen qolǵa túsirip alıp óltiriw haqqında til biriktirdi.
5 Biraq olar: «Xalıq arasında qozǵalań bolmawı ushın, bul isti bayram kúnleri islemeyik», – desti.
6 İysa Betaniyada, burın maqaw kesel bolǵan Simonnıń úyinde
7 dasturxan basında otırǵanda, qolında qımbatlı átir mayǵa tolǵan mármer ıdısı bar bir hayal Onıń qasına kelip, átir maydı Onıń basına quydı.
8 Bunı kórgen shákirtleri ashıwlanıp: – Bunday ısırapkershiliktiń nege keregi bar?
9 Bul átir maydı qımbatqa satıp, aqshasın jarlılarǵa úlestiriwge bolar edi-ǵo, – desti.
10 Biraq İysa bunı esitip, olarǵa: – Bul hayaldı nege uyaltıp atırsızlar? Ol Maǵan jaqsılıq isledi-ǵo.
11 Jarlılar sizler menen bárqulla birge, al Men sizler menen bárqulla birge bolmayman.
12 Ol bul átir maydı deneme quyıp, Meni jerlewge tayarladı.
13 Sizlerge shının aytıp turman: Xosh Xabar dúnyanıń qay jerinde járiyalansa da, bul hayal eske alınıp, onıń islegen isi aytılatuǵın boladı, – dedi.
14 Sońınan İysanıń on eki shákirtiniń biri bolǵan Yahuda İsqariot dep atalǵan adam bas ruwxaniylerge barıp:
15 – İysanı sizlerge uslap bersem, maǵan ne beresizler? – dep soradı. Olar oǵan otız gúmis teńge usındı.
16 Yahuda da sol waqıttan baslap İysanı uslap beriwge qolaylı payıt izledi.
17 Ashıtqısız nan bayramınıń birinshi kúninde İysanıń shákirtleri Oǵan kelip: – Qutqarılıw bayramınıń asın jewiń ushın qay jerde tayarlıq kóriwimizdi qáleyseń? – dep soradı.
18 Ol juwap berip bılay dedi: – Qaladaǵı pálenshe degen adamǵa barıp, oǵan: «Ustazımız: „Meniń kúnim jaqınlap qaldı. Shákirtlerim menen birge bayram awqatın seniń úyińde jeymen“, dedi», – dep aytıńlar.
19 Shákirtleri İysanıń tapsırǵanın islep, bayram awqatın tayarladı.
20 Kesh bolǵanda, İysa on eki shákirti menen birge dasturxan átirapına otırdı.
21 Olar awqatlanıp otırǵanda, İysa olarǵa: – Sizlerge shının aytıp turman: arańızdaǵı birińiz Maǵan satqınlıq isleydi, – dedi.
22 Sonda olar qattı qapa bolıp, birinen soń biri Onnan: – Men emespen be, İyem? – dep soray basladı.
23 İysa olarǵa juwap berip: – Meniń menen birge tabaqqa qolın salǵannıń ózi Maǵan satqınlıq isleydi.
24 Degen menen, Adam Ulı O'zi haqqında Muxaddes Jazıwda aytılǵanday baratır, biraq Adam Ulına satqınlıq qılıwshı hásiret shegedi! Ol adamnıń bul dúnyaǵa kelmegeni ózi ushın jaqsıraq bolar edi, – dedi.
25 Sonda Oǵan satqınlıq qılatuǵın Yahuda: – Men emespen be, Ustaz? – dedi. İysa oǵan: – Bunı sen óziń ayttıń, – dep juwap berdi.
26 Olar awqatlanıp otırǵanda İysa nandı alıp, Qudayǵa shúkirlik etti hám onı sındırıp, shákirtlerine berdi de: – Alıńlar, jeńler, bul – Meniń denem, – dedi.
27 Sońınan Ol keseni qolına alıp, Qudayǵa shúkirlik etti hám olarǵa keseni berip bılay dedi: – Hámmeńiz bunnan ishińler!
28 Sebebi bul – kóp adamnıń gúnalarınıń keshiriliwi ushın tógiletuǵın, Jańa Kelisimdi bekitetuǵın Meniń qanım.
29 Sizlerge aytatuǵınım: A'kemniń Patshalıǵında sizler menen jańasın ishetuǵın kúnime deyin, Men bunday júzim ishimliginen qaytıp ishpeymen.
30 Sońınan olar Qudaydı jırlaytuǵın qosıq aytıp, Záytún tawına ketti.
31 Sonda İysa olarǵa: – Bul túni hámmeńiz Meni taslap ketesizler. O'ytkeni Muxaddes Jazıwda bılay dep aytılǵan: «Shopandı urǵanımda, Súriwdegi qoylar tarqap ketedi».
32 Biraq qayta tirilgenimnen keyin, sizlerden burın Galilaǵa baraman, – dedi.
33 Petr Oǵan juwap berip: – Seni hámmesi taslap ketse de, men Seni hesh qashan taslap ketpeymen, – dedi.
34 İysa oǵan: – Saǵan shının aytıp turman: búgin túnde qoraz shaqıraman degenshe, sen Mennen úsh ret tanasań, – dedi.
35 Petr Oǵan: – Maǵan Seniń menen birge óliwge tuwra kelse de, men Sennen hesh qashan tanbayman, – dedi. Basqa shákirtleriniń hámmesi de solay dedi.
36 Sońınan İysa shákirtleri menen birge Getsemani degen jerge kelip, olarǵa: – Men ana jerge barıp duwa etip bolaman degenshe, sizler usı jerde otırıńlar, – dedi.
37 O'zi menen birge Petrdi hám Zebedeydiń eki ulın alıp ketti de, qayǵırıp qıynala basladı.
38 Sonda İysa olarǵa: – Janım ólerdey qıynalıp tur. Sizler usı jerde qalıp, Meniń menen birge sergek bolıp turıńlar, – dedi.
39 Sońınan Ol biraz shetirek bardı da, betin jerge basıp, bılay dep duwa ete basladı: – A'kem Meniń! Eger de múmkin bolsa, bul azap kesesi Mennen ótsin. Biraq Meniń emes, Seniń qálewiń bolsın!
40 Shákirtleriniń qasına qaytıp kelip, olardıń uyıqlap atırǵanın kórdi de, Petrge: – Solay etip, sizler Meniń menen birge uyıqlamay bir saat ta otıra almadıńlar ma?
41 Azǵırılmawıńız ushın sergek bolıp, duwa etińler! Ruwx qáleydi, biraq dene hálsiz, – dedi.
42 İysa ekinshi ret barıp, jáne bılay dep duwa etti: – A'kejanım! Eger bul azap kesesi Men ishpey Mennen óte almasa, onda Seniń erkiń orınlansın.
43 Qaytıp kelip, olardıń jáne uyıqlap atırǵanın kórdi. O'ytkeni kózlerin uyqı basqan edi.
44 Olardı qaldırıp, jáne barıp, úshinshi ret te sol sózlerin qaytalap duwa etti.
45 Sońınan shákirtleriniń qasına qaytıp kelip, olarǵa: – Sizler ele uyıqlap, dem alıp atırsızlar ma? Mine, waqıt boldı, Adam Ulı gúnakarlardıń qolına uslap beriledi.
46 Turıńlar, kettik. Qarańlar, Maǵan satqınlıq qılıwshı jaqınladı, – dedi.
47 İysa ele sóylep turǵanda, on ekiniń biri Yahuda keldi. Onıń menen birge bas ruwxaniyler hám xalıq aqsaqalları jibergen júdá kóp adamlar bar edi. Adamlar qollarına qılısh hám shoqmar uslaǵan edi.
48 İysaǵa satqınlıq qılıwshı olarǵa belgi berip: «Men kimdi súysem, Ol – Sonıń O'zi. Onı qolǵa alıńlar», – degen edi.
49 Ol dárriw İysanıń qasına barıp: – Assalawma áleykum, Ustaz! – dep Onı súydi.
50 İysa oǵan: – Háy, dostım, nege keldiń? – dedi. Sonda olar İysaǵa jaqınlap keldi de, Oǵan qol salıp uslap aldı.
51 Sol waqıtta-aq İysa menen birge bolǵanlardıń birewi qılıshın suwırıp alıp, bas ruwxaniydiń qulınıń qulaǵın shawıp tasladı.
52 Biraq İysa oǵan: – Qılıshıńdı qınabına salıp qoy! Qılısh kóteriwshilerdiń hámmesi de qılıshtan qaza tabadı.
53 Sen eger Men házir A'kemnen sorasam, Ol Maǵan on eki legionnan da artıq perishte jibermeydi, dep oylaysań ba?
54 Biraq eger onday bolsa, Muxaddes Jazıwlardaǵı solay bolıwı tiyis degen sózler qalayınsha orınlanar edi? – dedi.
55 Sonda İysa xalıqqa: – Meni uslaw ushın, jınayatshıǵa qarsı shıqqanday bolıp, qılısh hám shoqmar alıp keldińler me? Men hár kúni İbadatxanada otırıp tálim beretuǵın edim, biraq sizler Meni uslamadıńlar.
56 Usılardıń hámmesi payǵambarlardıń Jazıwlarınıń orınlanıwı ushın boldı, – dedi. Sonda shákirtleriniń hámmesi Onı taslap, qashıp ketti.
57 İysanı qolǵa alǵanlar Onı Kayafa degen bas ruwxaniyge apardı. Ol jerge diniy muǵallimler menen aqsaqallar jıynalǵan edi.
58 Petr İysaǵa bas ruwxaniydiń háwlisine deyin uzaqtan erip bardı hám sońın kóriw ushın ishke kirip, saqshılar menen birge otırdı.
59 Bas ruwxaniyler hám pútkil joqarǵı keńes İysanı ólim jazasına húkim etiw ushın, Oǵan qarsı jalǵan gúwalıq izledi.
60 Kóplegen jalǵan gúwalar kelse de, taba almadı. Aqırında eki jalǵan gúwa kelip:
61 – Ol: «Qudaydıń İbadatxanasın buzıp, Onı úsh kúnniń ishinde qayta tikley alaman», – dep ayttı, – dedi.
62 Sonda bas ruwxaniy ornınan turıp, İysadan: – Olar Saǵan qarsı gúwalıq berip atır-ǵo. Sen nege hesh juwap bermeyseń? – dep soradı.
63 Biraq İysa úndemedi. Sonda bas ruwxaniy Oǵan: – Men Saǵan tiri Qudaydıń atı menen buyıraman. Bizlerge aytshı: Qudaydıń Ulı, Masix – Senbiseń? – dep soradı.
64 İysa oǵan: – O'ziń ayttıń. Sizlerge aytatuǵınım: usı waqıttan baslap, sizler Adam Ulınıń Qúdiretliniń oń jaǵında otırǵanın hám aspandaǵı bultlardıń ústinde kiyatırǵanın kóresizler, – dedi.
65 Sonda bas ruwxaniy óz kiyimlerin jırtıp: – Ol Qudayǵa til tiygizdi-ǵo! Endi bizlerge gúwalardıń nege keregi bar? Sizler házir Onıń Qudayǵa til tiygizgenin ózlerińiz esittińiz-ǵo!
66 Sizlerdiń húkimińiz qanday boladı? – dep soradı. Olar juwap qaytarıp: – Ol ólim jazasına tartılıwı tiyis, – dedi.
67 Sonda olar Onıń betine túkirip, Onı ura basladı. Birewler betine shapalaq penen urıp,
68 Oǵan: – Háy, Masix! Bizlerge wáliylik etip ayt: Seni kim urdı? – dedi.
69 Sol waqıtta Petr sırtta, háwlide otırǵan edi. Onıń qasına bir shorı qız kelip: – Sen de galilalı İysa menen birge ediń-ǵo, – dedi.
70 Biraq ol hámmeniń aldında tanıp: – Seniń ne aytıp turǵanıńdı túsinbeymen, – dedi.
71 Ol dárwazaǵa qaray baratırǵanda onı basqa bir shorı qız kórip, sol jerdegilerge: – Mına adam Nasıralı İysa menen birge bolǵan-ǵo, – dedi.
72 Ol ant iship: – Men ol Adamdı tanımayman, – dep jáne tandı.
73 Birazdan keyin, sol jerde turǵanlar Petrge jaqınlap kelip, oǵan: – Shınında da, sen solardıń biriseń. Bul seniń sóylegenińnen anıq bilinip tur-ǵo, – dedi.
74 Sonda Petr: – Shının aytıp turman, men ol Adamdı tanımayman, – dep ant iship, ózin ózi ǵarǵay basladı. Sol waqıtta-aq qoraz shaqırdı.
75 Sonda İysanıń: «Qoraz shaqıraman degenshe, sen Mennen úsh ret tanasań», – degen sózi Petrdiń esine tústi. Ol sırtqa shıǵıp ketip, ókirip jıladı.

Matta 27
1 Tań atqanda, barlıq bas ruwxaniyler menen xalıq aqsaqalları İysanı óltiriw tuwralı keńesti de,
2 Onı baylatıp, rimli hákim Pontiy Pilatqa aparıp tapsırdı.
3 Sonda İysaǵa satqınlıq qılǵan Yahuda Onıń jazaǵa húkim etilgenin kórip ókindi de, alǵan otız gúmis teńgeni bas ruwxaniyler menen xalıq aqsaqallarına qaytarıp berip:
4 – Men satqınlıq qıldım. Ayıpsız qandı tóktirip, gúna isledim, – dedi. Olar oǵan: – Bizlerge ne? O'ziń bil, – dedi.
5 Sonda Yahuda gúmisti İbadatxananıń ishine ılaqtırıp tasladı da, sırtqa shıǵıp ketip, asılıp óldi.
6 Bas ruwxaniyler gúmisti alıp: – Bunı İbadatxana qaznasına salıwǵa bolmaydı, sebebi bul qannıń qunı-ǵo, – dedi.
7 Olar óz ara oylasıp, sol aqshaǵa gúlalshınıń egislik jerin satıp aldı da, onı jat jerden kelgenlerdi jerlewge arnadı.
8 Sonlıqtan sol jer usı kúnge deyin «Qan jeri» dep ataladı.
9 Solay etip, Eremiya payǵambardıń aldın ala aytqan mına sózleri orınlandı: «Olar otız gúmis teńgeni, yaǵnıy İzraildıń urpaqları bahalaǵan Onıń qunın alıp,
10 Jaratqan İyemniń maǵan aytqanınday, gúlalshınıń egislik jeri ushın berdi».
11 İysa rimli hákimniń aldında turǵanda, hákim Onnan: – Sen Yahudiylerdiń Patshasımısań? – dep soradı. İysa oǵan: – Sol ekenimdi óziń ayttıń, – dep juwap berdi.
12 Al bas ruwxaniyler menen xalıq aqsaqalları Onı ayıplaǵanda, Ol hesh juwap bermedi.
13 Sonda Pilat Oǵan: – Saǵan qarsı qanshama gúwalıqlar aytıp atırǵanın esitip turǵan joqsań ba? – dedi.
14 Biraq İysanıń óziniń birde bir sózine juwap qaytarmaǵanına hákim qattı hayran qaldı.
15 Qutqarılıw bayramında xalıq soraǵan bir tutqındı bosatıp beriw – hákimniń ádeti edi.
16 Sol waqıtta qamaqta Baraba degen belgili bir jınayatshı bar edi.
17 Xalıq jıynalıp bolǵanda, Pilat olarǵa bılay dedi: – Sizler kimdi bosatıp beriwimdi qáleysizler? Barabanı ma yamasa Masix dep atalatuǵın İysanı ma?
18 O'ytkeni ol olardıń İysanı ózine kúnshillik penen uslap bergenin biletuǵın edi.
19 Pilat húkim gúrsisinde otırǵanda, hayalı oǵan mınaday xabar jiberdi: «Sol haq Adamǵa hesh nárse isleme. Men búgin túsimde Ol sebepli kóp azap shektim».
20 Bas ruwxaniyler menen xalıq aqsaqalları xalıqtı úgitlep: – Barabanı bosatıp berip, İysanı óltiriwdi talap etińler, – dedi.
21 Hákim olardan jáne: – Sizlerge ekewiniń qaysısın bosatıp beriwimdi qáleysizler? – dep soradı. Olar: – Barabanı, – dedi.
22 Pilat olarǵa: – Al Masix dep atalatuǵın İysaǵa ne isleyin? – dep soradı. Olardıń hámmesi de: – Onı atanaq aǵashqa shegeletip tasla! – dedi.
23 Al Pilat olardan: – Ol qanday jamanlıq isledi, aqırı? – dep soradı. Biraq olar burınǵısınan beter: – Onı atanaq aǵashqa shegeletip tasla! – dep baqırıstı.
24 Pilat hesh nárse isley almaytuǵının hám qozǵalań baslanajaǵın sezip, suw aldı da, xalıqtıń kóz aldında qolın juwıp: – Bul Adamnıń qanınıń tógiliwine men ayıplı emespen, sizler juwapkersiz, – dedi.
25 Pútkil xalıq: – Onıń qanı ushın bizler hám bizlerdiń balalarımız juwapker bolǵaymız! – dep juwap qaytardı.
26 Sonda Pilat olarǵa Barabanı bosatıp berdi. Al İysanı qamshılatqannan soń, atanaq aǵashqa shegelewge tapsırdı.
27 Sonda hákimniń áskerleri İysanı hákimniń háwlisine alıp barıp, onıń aldına pútkil áskerlerdi jıynadı.
28 Onıń kiyimlerin sheship, ústine shım qızıl shapan kiygizdi de,
29 tikenli shıbıqlardan taj órip, Onıń basına saldı. Oń qolına qamıs tayaqtı uslattı da, Onıń aldında dizelerin búgip: – Jasasın, Yahudiylerdiń Patshası! – dep mazaq etti.
30 Oǵan túkirip, qamıstı alıp, Onıń basına urdı.
31 Onı mazaq qılıp bolǵannan soń, ústindegi shım qızıl kiyimdi sheship alıp, Oǵan O'z kiyimin kiygizdi de, atanaq aǵashqa shegelew ushın alıp ketti.
32 A'skerler shıǵıp baratırǵanda Simon atlı bir kireneli adamdı ushıratıp, onı İysanıń atanaq aǵashın arqalap alıp júriwge májbúrledi.
33 Golgota dep atalǵan, yaǵnıy «Bas súyek ornı» degendi ańlatatuǵın jerge kelgende,
34 olar İysaǵa ót qosılǵan sharaptı ishiwge berdi, biraq Ol tatıp kórip, ishiwden bas tarttı.
35 Onı atanaq aǵashqa shegelep bolǵannan soń shek taslasıp, kiyimlerin óz ara bólisti,
36 sońınan otırıp, Onı qarawılladı.
37 Onıń ayıbın kórsetetuǵın: «BUL – YaHUDİYLERDİЊ PATShASI İYSA» degen jazıwdı bas betindegi aǵashqa qaǵıp qoydı.
38 İysa menen birge eki qaraqshını da, birewin oń tárepine, ekinshisin sol tárepine atanaq aǵashlarǵa shegeledi.
39 İysanıń janınan ótip baratırǵanlar basların shayqadı hám Onı mazaq etip:
40 – Háy, İbadatxananı buzıp, Onı úsh kúnniń ishinde qayta tikleyjaq bolǵan, Sen! Eger Sen Qudaydıń Ulı bolsań, qánekey, O'zińdi O'ziń qutqar! Atanaq aǵashtan túsip kórshi! – desti.
41 Bas ruwxaniyler, diniy muǵallimler hám aqsaqallar da Onıń ústinen kúlip bılay dedi:
42 – Bul basqalardı qutqarıp, O'zin O'zi qutqara almaydı. Eger Ol İzraildıń Patshası bolsa, házir atanaq aǵashtan tússin. Sonda bizler Oǵan isenermiz.
43 Ol Qudayǵa arqa súyep tur. Eger Quday qálese, házir Onı qutqarsın. Sebebi Ol: «Men Qudaydıń Ulıman», – degen edi-ǵo.
44 İysa menen birge atanaq aǵashqa shegelengen qaraqshılar da Onı usılay mazaq etti.
45 Túski saat on ekiden baslap, tústen keyin saat úshke deyin, pútkil jerdi qarańǵılıq qaplap turdı.
46 Saat úshler shamasında İysa qattı dawıs penen: – Eli, Eli! Lama sabaxtani? (Yaǵnıy: «Qudayım, Qudayım! Nege Meni taslap kettiń?») – dep baqırdı.
47 Sol jerde turǵanlardıń geybirewleri bunı esitip: – Ol İliyastı shaqırıp atır, – desti.
48 Dárriw olardıń birewi juwırıp barıp, bir sorǵıshtı sirke suwına sińdirdi de, onı tayaqqa qadap, Oǵan ishiwge berdi.
49 Al basqaları: – Toqtay tur, İliyas kelip, Onı qutqarar ma eken, kóreyik, – desti.
50 İysa jáne qattı dawıslap baqırdı da, jan tapsırdı.
51 Sol waqıtta-aq İbadatxananıń Muxaddesxanasındaǵı perde joqarıdan tómenge deyin qaq ayırılıp, ekige bólindi. Jer silkinip, jartaslar jarıldı.
52 Qábirler ashılıp, jatırǵan muxaddes adamlardıń kóbisi qayta tirildi.
53 İysa qayta tirilgennen keyin, olar qábirlerinen shıǵıp, muxaddes qalaǵa bardı hám kóp adamlarǵa kórindi.
54 Jer silkiniwdiń hám basqa waqıyalardıń bolǵanın kórgen júzbası hám onıń menen birge İysanı qarawıllaǵanlar qattı qorqısıp: – Bul haqıyqattan da, Qudaydıń Ulı eken! – desti.
55 Sol jerde uzaqtan qarap turǵan kóp hayallar da bar edi, olar İysanıń izine Galiladan erip kelip, Oǵan xızmet etken edi.
56 Olardıń arasında magdalalı Máriyam, Yaqıp penen Yusuptıń anası Máriyam hám Zebedeydiń ullarınıń anası da bar edi.
57 Kesh bolǵanda, Arimatiyadan Yusup atlı bir bay adam keldi. Ol da İysanıń shákirti edi.
58 Ol Pilatqa barıp, İysanıń denesin soradı. Pilat oǵan beriwdi buyırdı.
59 Yusup deneni alıp, onı taza kepinlikke oradı da,
60 óziniń jartasta oyılǵan jańa qábirine aparıp qoydı. Sońınan úlken bir tastı domalatıp, qábirdiń awzına qoydı da, sol jerden ketip qaldı.
61 Magdalalı Máriyam menen basqa Máriyam sol jerde, qábirdiń qarsısında otırǵan edi.
62 Kelesi kúni, yaǵnıy yahudiylerdiń tayarlıq kúninen keyingi dem alıs kúni bas ruwxaniyler menen pariseyler Pilattıń aldına jıynalıp,
63 oǵan: – Taqsır! Ana ótirikshiniń tiri waqtında: «Men úsh kúnnen keyin qayta tirilemen», – degeni esimizge tústi.
64 Sonlıqtan da, shákirtleri túnde kelip, Onı urlap alıp ketip, xalıqqa: «Ol ólimnen qayta tirildi», – dep aytpawı ushın, Onıń qábirin úsh kúnge deyin qarawıllawǵa buyrıq beriń. Olay etpesek, sońǵı jalǵan burınǵısınan da beter boladı, – dedi.
65 Pilat olarǵa: – Saqshılar bar-ǵo. Barıp, qábirdi óz bilgenlerińizshe gúzetińler, – dedi.
66 Olar barıp, tasqa mór bastı da, qábirge saqshı qoydı.

Matta 28
1 Yahudiylerdiń dem alıs kúni ótkennen soń, ekshembi kúni tań sáhárde magdalalı Máriyam hám basqa Máriyam qábirdi kóriwge keldi.
2 Birden jer qattı silkinip, Qudaydıń perishtesi aspannan túsip keldi de, qábirdiń awzındaǵı tastı domalatıp alıp taslap, onıń ústine otırdı.
3 Perishteniń túsi jıldırımday bolıp, kiyimi qarday appaq edi.
4 Saqshılar onnan qattı qorqıp qaltırastı hám óli sıyaqlı bolıp, janı qalmadı.
5 Perishte hayallarǵa: – Qorqpańlar! Atanaq aǵashqa shegelengen İysanı izlep kelgenlerińizdi bilemen.
6 Ol bul jerde joq. O'ziniń aytqanınday, Ol qayta tirildi. Barıp, Onıń jatqan jerin kórińler.
7 Házir tez Onıń shákirtlerine barıp: «İysa ólimnen qayta tirilipti! Ol sizlerden burın Galilaǵa baradı. Onı sol jerde kóresizler!» – dep aytıp barıńlar. Meniń sizlerge aytatuǵınım usı, – dedi.
8 Hayallar birese qorqısıp, birese qattı quwanısıp, qábirden tez shıqtı da, Onıń shákirtlerine xabardı jetkiziw ushın asıǵıp juwırıp ketti.
9 Kútilmegende İysa olardıń aldınan shıǵıp: – Assalawma áleykum! – dedi. Olar jaqınlap keldi de, İysanıń ayaǵın qushaqlap, Oǵan tabındı.
10 Sonda İysa olarǵa: – Qorqpańlar! Meniń tuwısqanlarıma barıp aytıńlar, Galilaǵa barsın. Olar Meni sol jerde kóredi, – dedi.
11 Hayallar jolda júrgende saqshılardıń geybirewleri qalaǵa barıp, bolǵan waqıyanıń barlıǵın bas ruwxaniylerge aytıp berdi.
12 Bas ruwxaniyler aqsaqallar menen jıynalısıp keńesti de, áskerlerge kóp aqsha berip:
13 – «Túnde bizler uyıqlap atırǵanımızda shákirtleri kelip, Onı urlap alıp ketti», – dep aytıńlar.
14 Eger bul xabar hákimniń qulaǵına jetse, bizler onıń menen kelisip, sizlerdi hár qanday báleden saqlap qalamız, – dedi.
15 A'skerler aqshanı alıp, olardıń úyretiwi boyınsha isledi. Al usı sóz yahudiylerdiń arasında búgingi kúnge deyin keń tarqalǵan.
16 On bir shákirti Galilaǵa, İysanıń ózlerine aytqan tawına bardı.
17 Olar İysanı kórgende, Oǵan tabındı, biraq geybirewleri gúmanlandı.
18 Sonda İysa olardıń qasına kelip: – Maǵan aspanda da, jerde de pútkil biylik berilgen.
19 Sonlıqtan da barıp, barlıq milletlerdi Maǵan shákirt qılıńlar: olardı A'keniń, Uldıń hám Muxaddes Ruwxtıń atı menen shomıldırıp,
20 Meniń sizlerge buyırǵanlarımnıń hámmesin orınlawdı olarǵa úyretińler. Minekey, Men dúnyanıń aqırına deyin hámme waqıt sizler menen birge bolaman! – dedi.

Mark 1
1 Qudaydıń Ulı İysa Masixtıń Xosh Xabarınıń baslanıwı.
2 İyshaya payǵambardıń kitabında bılay dep jazılǵan: «Mine, Men xabarshımdı aldıńnan jiberemen, ol Seniń baratuǵın jolıńdı tayarlap qoyadı .
3 Shól dalada baqırǵan birewdiń dawısı shıǵadı: „İyemizge jol tayarlańlar, Onıń jolların dúzetińler!“»
4 Yaqıya shól dalaǵa kelip, adamlardı suwǵa shomıldırdı. Olarǵa gúnalarınıń keshiriliwi ushın táwbege keliwdi hám suwǵa shomıldırılıwdı járiyalap júrdi.
5 Sonda pútkil Yahudiya úlkesiniń xalqı hám Erusalim turǵınlarınıń hámmesi oǵan barıp, gúnaların moyınladı hám İordan dáryasında shomıldırıldı.
6 Yaqıya túye júninen kiyim kiygen, belin teri qayıs penen buwǵan bolıp, shegirtke hám jabayı hárreniń palı menen awqatlanatuǵın edi.
7 Ol xalıqqa járiyalap: – Meniń izimnen mennen de qúdiretli Birew kiyatır. Men iyilip, Onıń ayaq kiyiminiń bawın sheshiwge de ılayıqlı emespen.
8 Men sizlerdi suw menen shomıldırdım, al Ol sizlerdi Muxaddes Ruwx penen shomıldıradı, – dedi.
9 Sol kúnleri İysa Galila úlkesindegi Nasıra qalasınan kelip, İordan dáryasında Yaqıyanıń qolınan shomıldırıldı.
10 İysa suwdan shıǵıwdan-aq, aspannıń ashılǵanın hám Muxaddes Ruwxtıń kepterdey O'ziniń ústine túskenin kórdi.
11 Sonda aspannan: – Sen – Meniń súyikli Ulımsań, Men Saǵan ırzaman! – degen saza esitildi.
12 Sonnan soń, dárriw Muxaddes Ruwx İysanı shólge apardı.
13 İysa shólde qırıq kún bolıp, shaytan tárepinen sınaldı. Ol jabayı haywanlar arasında boldı hám perishteler Oǵan xızmet etti.
14 Yaqıya qamaqqa alınǵannan keyin, İysa Galila úlkesine keldi hám Qudaydıń Xosh Xabarın járiyalap:
15 – Waqıt boldı, Quday Patshalıǵı jaqınladı. Táwbe etip, Xosh Xabarǵa isenińler! – dedi.
16 İysa Galila teńiziniń jaǵası menen baratırǵanda, teńizge aw salıp júrgen Simondı hám onıń inisi Andreydi kórdi. Olar balıqshılar edi.
17 İysa olarǵa: – Meniń izime erińler! Men sizlerdi adamlardı Qudaydıń jolına túsiriwshiler qılaman, – dedi.
18 Olar dárriw awların taslap, Onıń izine erdi.
19 İysa biraz júrgennen soń, Zebedeydiń ulı Yaqıptı hám onıń inisi Yuxandı kórdi. Olar qayıqta awların jamap otırǵan edi.
20 İysa dárriw olardı da shaqırdı. Olar da ákesi Zebedeydi jumısshılar menen qayıqta qaldırıp, İysanıń izine erdi.
21 Olar Kaparnahum qalasına keldi. Dem alıs kúni bolǵanda İysa dárhal májilisxanaǵa kirip, adamlarǵa tálim bere basladı.
22 Adamlar Onıń tálimine tań qalıstı, sebebi Ol diniy muǵallimler sıyaqlı emes, al O'z biyligi menen tálim berdi.
23 Sol waqıtta olardıń májilisxanasında jawız ruwxlı bir adam bolıp, ol:
24 – Nasıralı İysa! Bizler menen ne jumısıń bar? Sen bizlerdi joq etiwge keldiń be? Seniń kim ekenińdi bilemen, Sen – Qudaydıń Muxaddesiseń! – dep baqıra basladı.
25 Biraq İysa jawız ruwxqa keyip: – U'nińdi óshir de, onnan shıǵıp ket! – dedi.
26 Jawız ruwx adamdı qaltırattı da, qattı baqırıp, onnan shıǵıp ketti.
27 Hámme tań qalısıp, óz ara: – Bul ne? Bul qanday qúdiretli jańa táliymat? Onıń buyrıǵına jawız ruwxlar da boysınadı-ǵo, – desti.
28 İysa haqqında xabar tez arada pútkil Galila úlkesiniń hámme jerine tarqaldı.
29 Májilisxanadan shıǵıwdan-aq, İysa Yaqıp hám Yuxan menen birge Simon hám Andreydiń úyine keldi.
30 Simonnıń qáyin enesiniń ıssılıǵı kóterilip, awırıp jatırǵan edi. Olar İysaǵa ol haqqında dárriw aytıp berdi.
31 İysa hayaldıń qasına barıp, qolınan uslap turǵızǵanda, onıń ıssılıǵı túsip, olarǵa xızmet etti.
32 Quyash batıp kesh túskende, adamlar İysaǵa barlıq awırǵan hám jin urǵanlardı alıp keldi.
33 Pútkil qala xalqı esik aldına jıynaldı.
34 Ol hár túrli awırıw menen awırǵan kóp adamlarǵa shıpa berdi hám kóp jinlerdi quwıp shıǵardı. İysa jinlerdiń sóylewine ruxsat bermedi, óytkeni jinler Onıń kim ekenin biletuǵın edi.
35 Tań azanda İysa erte turıp, úyden shıqtı. Bir O'zi awlaq jerge ketip, sol jerde duwa etti.
36 Simon hám onıń qasındaǵılar Onı izlep shıqtı.
37 Onı tapqannan soń, Oǵan: – Hámme Seni izlemekte, – desti.
38 Ol juwap berip: – Júrińler, jaqın jaylasqan qalalarǵa barayıq. Men ol jerlerde de waz aytıwım kerek, sebebi Men sol ushın kelgenmen, – dedi.
39 Solay etip, İysa pútkil Galila úlkesin aralap, olardıń májilisxanalarında waz aytıp, jinlerdi quwıp shıǵardı.
40 Maqaw kesel bolǵan bir adam İysaǵa kelip, Onıń aldında dize búkti hám Onnan: – Eger Sen qáleseń, meni maqaw keselden tazalay alasań-ǵo, – dep ótindi.
41 İysanıń janı ashıp, qolın sozıp, oǵan tiygizdi de: – Qáleymen, tazalan! – dedi.
42 Dárhal sol adamnıń maqaw keseli ketip, tazalandı.
43 İysa qatań eskertip, onı dárhal jiberdi de:
44 – Abayla, hesh kimge hesh nárse aytıwshı bolma! Biraq ruwxaniyge barıp ózińdi kórset te, maqaw keselden tazalanǵanıńdı adamlarǵa dálillew ushın, Muwsa buyırǵan qurbanlıqtı ber, – dedi.
45 Biraq ol barıp, bolǵan waqıyanıń hámmesin jar salıp ayta basladı. Sol sebepli, İysa endi qalaǵa ashıq kire almaytuǵın boldı hám qala sırtındaǵı dalańlıqta turdı. Sonda da xalıq Oǵan hár tárepten kele berdi.

Mark 2
1 Bir neshe kúnnen keyin, İysa jáne Kaparnahumǵa qaytıp kelgende, adamlar Onıń úyde ekenin esitti.
2 Kóp adam jıynalǵanlıqtan, esik aldında da orın qalmadı. İysa olarǵa Qudaydıń sózin ayttı.
3 Sonda Oǵan tórt adam bir láń adamdı kóterip alıp keldi.
4 Biraq adam kóp bolǵanlıqtan, İysaǵa jaqınlasa almadı. Sonlıqtan olar İysa bolǵan úydiń tóbesin ashıp, láń adamdı tósegi menen tómenge túsirdi.
5 İysa olardıń isenimin kórip, láń adamǵa: – Balam, gúnalarıń keshirildi! – dedi.
6 Sol jerde bir neshe diniy muǵallimler otırǵan edi, olar ishlerinen:
7 «Ol nege Qudayǵa til tiygizip tur? Gúnalardı jalǵız Qudaydan basqa kim keshire aladı?» – dep oyladı.
8 İysa olardıń ne oylaǵanın dárriw bilip: – İshlerińizden nege bunday nárselerdi oylap tursızlar?
9 Láń adamǵa neni aytıw ańsatıraq: «Gúnalarıń keshirildi», – dew me yamasa «Ornıńnan turıp, tósegińdi alıp júr», – dew me?
10 Biraq, Adam Ulınıń jer betinde gúnalardı keshiriwge biyligi bar ekenin bilip qoyıńlar, – dedi de, láń adamǵa:
11 – Saǵan aytaman: ornıńnan tur da, tósegińdi alıp, úyińe bar! – dedi.
12 Adam ornınan turdı da, dárriw tósegin alıp, adamlardıń kóz aldında shıǵıp ketti. Hámme tań qalıstı hám Qudaydı maqtap: – Bizler hesh qashan bunday nárseni kórgen joqpız, – desti.
13 İysa jáne teńiz jaǵasına barǵanda, xalıq Onıń qasına keldi hám Ol adamlarǵa tálim berdi.
14 İysa ketip baratırıp, salıq keńsesinde otırǵan Alpeydiń ulı Lebiydi kórdi de, oǵan: – Meniń izime er! – dedi. Ol ornınan turıp, İysanıń izine erdi.
15 İysa Lebiydiń úyinde dasturxan basında otırǵanda, kóp salıqshılar menen gúnakarlar Ol hám Onıń shákirtleri menen birge awqat jedi. O'ytkeni Onıń izine eriwshi bunday adamlar kóp edi.
16 Pariseyler arasındaǵı diniy muǵallimler Onıń gúnakarlar hám salıqshılar menen birge as iship otırǵanın kórip, Onıń shákirtlerine: – Ol nege salıqshılar hám gúnakarlar menen birge as iship otır? – dedi.
17 Bunı esitken İysa: – Shıpakerge deni sawlar emes, al awırıwlar mútáj. Men haq adamlardı emes, al gúnakarlardı shaqırıw ushın keldim, – dedi.
18 Yaqıyanıń hám pariseylerdiń shákirtleri oraza tutatuǵın edi. Ayırım adamlar İysaǵa kelip: – Yaqıyanıń hám pariseylerdiń shákirtleri oraza tutadı, al Seniń shákirtleriń nege oraza tutpaydı? – dep soradı.
19 İysa olarǵa: – Toyǵa kelgenler kúyew olar menen birge bolǵan waqıtta oraza tuta ala ma? Kúyew ózleri menen birge bolsa, olar oraza tuta almaydı.
20 Biraq, olardan kúyewdi tartıp alıp ketiletuǵın kúnler keledi, olar sonda, sol kúnleri oraza tutadı.
21 Hesh kim eski kiyimge jańa tawardan jamaw jamamaydı. Olay etse, jańa jamaw eski kiyimnen jırtılıp qalıp, jırtıq burınǵısınan beter boladı.
22 Hesh kim jańa sharaptı eski meske quymaydı. Olay etse, jańa sharap eski mesti jarıp, sharap ta aǵıp ketedi, mes te buzıladı. Jańa sharap jańa meske quyılıwı tiyis, – dedi.
23 Bir dem alıs kúni İysa biyday atızınıń arasınan ótip baratırǵanda, shákirtleri jol boyı biydaydıń masaqların úze basladı.
24 Pariseyler İysaǵa: – Qara, olar ne ushın dem alıs kúninde islewge bolmaytuǵın isti islep atır, – dedi.
25 İysa olarǵa: – O'zi de, qasındaǵılar da awqatqa mútáj bolıp ash qalǵanda, Dawıttıń ne islegenin sizler hesh oqımaǵansızlar ma?
26 Ol bas ruwxaniy Abiyatardıń zamanında Qudaydıń U'yine kirip, tek ruwxaniylerge ǵana jewge bolatuǵın, Qudayǵa arnalǵan nanlardı ózi de jegen, qasındaǵılarǵa da bergen emes pe? – dedi.
27 Ol jáne: – Adam dem alıs kúni ushın emes, al dem alıs kúni adam ushın jaratılǵan.
28 Sonlıqtan Adam Ulı dem alıs kúniniń de iyesi, – dedi.

Mark 3
1 İysa jáne májilisxanaǵa kirdi. Ol jerde qolı láń bir adam bar edi.
2 Geybirewler İysanı ayıplamaqshı bolıp, dem alıs kúni sol adamǵa shıpa bermes pe eken dep, Onı ańlıdı.
3 İysa qolı láń adamǵa: – Ortaǵa shıq, – dedi.
4 Sońınan olardan: – Nızam boyınsha dem alıs kúni ne islegen durıs: jaqsılıq pa yamasa jamanlıq pa? Adamnıń janın qutqarıw ma yamasa nabıt qılıw ma? – dep soradı. Biraq olar úndemedi.
5 İysa olarǵa ashıwlı názer taslap, olardıń tas bawırlıǵına qıynaldı hám sol adamǵa: – Qolıńdı soz, – dedi. Ol qolın sozǵanda, qolı burınǵıday sap-saw bolıp qaldı.
6 Biraq pariseyler sırtqa shıǵıp, İysanı joq qılıw tuwralı Hirodtıń adamları menen dárriw til biriktire basladı.
7 İysa O'z shákirtleri menen teńizdiń jaǵasına shıqtı. Oǵan Galiladan kóp xalıq erip júrdi.
8 Yahudiyadan, Erusalimnen, İdumeyadan, İordannıń arǵı jaǵasınan hám Tir menen Sidon átirapınan júdá kóp adamlar Onıń islegen isleri haqqında esitip, Oǵan keldi.
9 Xalıq kóp jıynalǵanlıqtan, O'zin tıǵılıstırmasın dep, İysa shákirtlerine qayıq tayarlawdı tapsırdı.
10 Sebebi Ol kóp adamlarǵa shıpa bergenlikten, awırıw adamlardıń hámmesi Oǵan qolların tiygizbekshi bolıp, átirapına tıǵılıstı.
11 Hár qashan jawız ruwxlar İysanı kórgende, Onıń aldına jıǵılıp: – Sen – Qudaydıń Ulısań! – dep baqırısatuǵın edi.
12 Biraq Ol O'ziniń kim ekenligin ashıq aytıwdı olarǵa qatań qadaǵan etetuǵın edi.
13 İysa tawǵa shıǵıp, O'zi qálegen adamlardı shaqırǵanda, olar Onıń qasına keldi.
14 -
15 O'zi menen birge bolıw ushın, Qudaydıń sózin járiyalawǵa jiberiw ushın hám jinlerdi quwıp shıǵarıwǵa biylik beriw ushın on ekisin tańladı.
16 İysa tayınlaǵan on eki elshi mınalar edi: Ol Petr dep ataǵan Simon,
17 İysa Boanerges, yaǵnıy «gúldirmamanıń balaları» dep ataǵan Zebedeydiń ulları Yaqıp hám Yuxan,
18 Andrey, Filip, Bartolomey, Matta, Tomas, Alpeydiń ulı Yaqıp, Tadey, watansúyer Simon
19 hám keyin İysaǵa satqınlıq islegen Yahuda İsqariot.
20 Sońınan İysa úyge kirgende, jáne kóp xalıq jıynalıp, Oǵan hám shákirtlerine awqatlanıwǵa múmkinshilik bolmay qaldı.
21 İysanıń úy-ishi bunı esitip, Onı alıp ketiw ushın keldi. O'ytkeni adamlar: «Ol esinen awıptı», – degen edi.
22 Erusalimnen kelgen diniy muǵallimler: – Onda Belzebúl-shaytan bar. Ol jinlerdi jinlerdiń baslıǵınıń kúshi menen quwıp shıǵarıp júr, – desti.
23 Sonda İysa olardı O'zine shaqırıp alıp, olarǵa tımsallar menen sóyley basladı: – Shaytandı shaytan qalay quwıp shıǵara aladı?
24 Eger bir patshalıq óz ishinen bólinse, ol qulaydı.
25 Bir úy óz ishinen bólinse, ol qulaydı.
26 Eger shaytan ózine ózi qarsı shıǵıp, óz ara bólinse, onda onıń patshalıǵınıń qulap, tamam bolatuǵın waqtınıń jetkeni.
27 Hesh kim de kúshli adamnıń úyine kirip, mal-múlkin tonay almaydı. Tek onı baylaǵannan keyin ǵana onıń úyin tonay aladı-ǵo.
28 Sizlerge shının aytıp turman: adamlardıń hár qanday gúnası da, til tiygiziwleri de keshiriledi.
29 Biraq kim de kim Muxaddes Ruwxqa til tiygizse, hesh qashan keshirilmeydi. Ol máńgige gúnalı boladı.
30 İysa bul sózlerdi adamlardıń: «Onda jawız ruwx bar», – degeni sebepli ayttı.
31 Sonda İysanıń anası hám tuwısqanları keldi. Olar úydiń sırtında turıp, adam jiberip, Onı shaqırttı.
32 A'tirapında otırǵan alaman İysaǵa: – Seniń anań menen tuwısqanlarıń kelip, Seni sırtta shaqırıp tur, – desti.
33 İysa olarǵa juwap qaytarıp: – Meniń anam kim, tuwısqanlarım kimler? – dedi de,
34 átirapında otırǵanlarǵa qarap: – Mine, Meniń anam hám tuwısqanlarım!
35 Kim de kim Qudaydıń erkin orınlasa, Meniń tuwısqanım da, anam da – sol, – dedi.

Mark 4
1 İysa jáne teńiz jaǵasında tálim bere basladı. A'tirapına júdá kóp xalıq jıynalǵanlıqtan, teńizdegi qayıqqa minip otırdı, al xalıq teńizdiń jaǵasında, jerde boldı.
2 Ol xalıqqa tımsallar menen kóp nárselerdi úyretip, bılay dedi:
3 – Tıńlańlar: bir tuqım sebiwshi tuqım sebiwge shıǵıptı.
4 Ol sepkende, tuqımlardıń geybirewleri jol shetine túsipti. Quslar ushıp kelip, olardı shoqıp jep qoyıptı.
5 Geybirewleri topıraǵı az bolǵan taslaqqa túsip, jer tereń bolmaǵanlıqtan tez kógerip shıǵıptı.
6 Biraq kún shıqqannan soń solıp, tamırsız bolǵanlıqtan, quwrap qalıptı.
7 Geybirewleri tikenler arasına túsipti. Tikenler óskennen soń, olardı tunshıqtırıp taslaptı hám olar zúráát bermepti.
8 Al basqaları ónimli jerge túsip, kógerip ósip shıǵıptı hám geybirewi otız, geybirewi alpıs, geybirewi júz eseden zúráát beripti.
9 Qulaǵı bar jaqsılap esitip alsın!
10 İysa jalǵız qalǵanda, on eki shákirti hám basqalar Onnan tımsallar haqqında soradı.
11 İysa olarǵa bılay dedi: – Quday Patshalıǵınıń sırın biliw sizlerge berilgen. Al sırttaǵı basqa adamlarǵa hámmesi tımsallap aytıladı.
12 Solay etip: «Olar qarasa da kórmeydi, esitse de túsinbeydi, qaytıp kelip, keshirilmeydi».
13 İysa olarǵa bılay dedi: – Sizler bul tımsaldı túsinbeysizler me? Onda basqa barlıq tımsallardı qalay túsinesizler?
14 Tuqım sebiwshi Qudaydıń sózin sebedi.
15 Geybir adamlar jol shetine sebilgen tuqımlarǵa uqsaydı, olar Qudaydıń sózin esitiwden-aq, shaytan kelip, olardıń kewline sebilgen sózdi alıp ketedi.
16 Bazılar taslaq jerge sebilgen tuqımlarǵa uqsaydı. Olar sózdi esitken waqıtta-aq onı quwanısh penen qabıl etedi.
17 Biraq tamırsız bolǵanlıqtan turaqsızlıq etip, sóz ushın azap shegiwge yamasa quwdalanıwǵa tuwra kelgende, tez isenimnen qaytadı.
18 Ayırımlar tikenler arasına sebilgen tuqımlarǵa uqsaydı.
19 Olar sózdi esitse de, bul dúnyanıń táshiwishleri, baylıqqa aldanıw hám basqa da háwes bolıwlar sózdi tunshıqtıradı, sonlıqtan olar zúráát bermeydi.
20 Al basqaları ónimli jerge sebilgen tuqımlarǵa uqsaydı. Olar sózdi esitip, onı qabıl etedi hám zúráát beredi: birewleri otız, birewleri alpıs, birewleri júz eseden beredi.
21 İysa olarǵa jáne bılay dedi: – Kim shıranı ıdıstıń yamasa káttiń astına qoyıw ushın ákeledi? Kerisinshe, onı shıra qoyǵıshqa qoyıw ushın ákelmey me?
22 Sebebi ashılmaytuǵın hesh qanday sır, bilinbeytuǵın hesh qanday jasırın nárse joq.
23 Esitiwge qulaǵı bar esitsin!
24 İysa dawam etip, olarǵa bılay dedi: – Esitkenlerińizge kewil awdarıńlar! Sizler qanday ólshem menen ólshep berseńler, Quday da sizlerge sonday ólshem menen ólshep beredi. Hátte, sizlerge qosımsha etip te beredi.
25 Kimde bar bolsa, oǵan qosımsha etip beriledi, al kimde joq bolsa, onıń barı da tartıp alınadı.
26 Soń İysa: – Aspan Patshalıǵı mınaǵan uqsaydı: bir adam jerge tuqım sewipti.
27 Ol tún bolǵanda uyıqlaptı, kúndiz bolǵanda oyanıptı: biraq tuqımnıń qalay kógerip óskenin bilmepti.
28 O'ytkeni jer óz-ózinen zúráát beredi: dáslep kók shıǵıp, sońınan masaq, al onnan soń masaq ishinde dán ónedi.
29 Al egin pisip jetiliskende, sol adam dárriw orıwǵa kirisedi, sebebi orıw máháli keldi, – dedi.
30 İysa taǵı bılay dedi: – Quday Patshalıǵın nege uqsatayıq? Onı qanday tımsal menen túsindiriwge boladı?
31 Ol qıshqıl tuqımǵa uqsaydı. Jerge sebilgende, bul tuqım jer júzindegi barlıq tuqımlardıń eń kishisi boladı.
32 Biraq ol sebilgennen soń ósip, shaqaları jayılıp, barlıq shóplerden úlken boladı hám oǵan aspan qusları ushıp kelip, sayalı shaqalarına uya saladı.
33 İysa usınday kóp tımsallar menen xalıqqa túsine alǵanınsha sóz ayttı.
34 Olarǵa tımsalsız hesh nárse aytpadı, al shákirtlerine awlaqta hámmesin túsindirdi.
35 Sol kúni keshte İysa shákirtlerine: – Teńizdiń arǵı jaǵasına óteyik, – dedi.
36 Olar xalıqtı qaldırıp, İysanı otırǵan qayıǵı menen alıp ketti. Onıń menen birge basqa qayıqlar da bar edi.
37 Sonda kúshli dawıl kóterilip, tolqınlar qayıqtı soqqılaǵanda, qayıq suwǵa tola basladı.
38 Al İysa qayıqtıń artqı jaǵında basına dastıq salıp, uyıqlap atır edi. Shákirtleri Onı oyatıp: – Ustaz! Bizler óletuǵın boldıq-ǵo, bul Saǵan bári bir me? – dedi.
39 Sonda Ol turdı da, samalǵa tıyım salıp, teńizge: – Toqta! Tınıshlan! – dep buyırdı. Sonda samal toqtap, awır tınıshlıq ornadı.
40 İysa olarǵa: – Nege bunshama qorqasızlar? Ele isenimlerińiz joq pa? – dedi.
41 Biraq olar qattı qorqısıp, bir-birine: – Samaldı da, teńizdi de O'zine boysındıratuǵın bul kim? – desti.

Mark 5
1 Olar teńizdiń arǵı jaǵasındaǵı Gadara úlkesine keldi.
2 İysa qayıqtan túskende, dárriw Onıń qarsı aldınan qábirlerdiń arası menen kiyatırǵan jawız ruwxqa shalınǵan adam shıqtı.
3 Bul adam qábirler arasında jasap, onı hesh kim shınjır menen de baylap taslay almaǵan edi.
4 Neshe ret shınjırlasa da, kisenlese de, ol hár qashan shınjırlardı úzip, kisenlerdi sındırıp taslaytuǵın edi. Onı boysındırıwǵa hesh kimniń kúshi jetpeytuǵın edi.
5 Ol kúni-túni qábirler arasında hám tawdıń eteklerinde baqırıp, ózin taslar menen jaraqatlaytuǵın edi.
6 Uzaqtan İysanı kórgen ol juwırıp keldi de, ayaǵına jıǵılıp:
7 – Qúdiretli Qudaydıń Ulı – İysa! Meniń menen ne jumısıń bar? Quday ushın ótinemen, meni qıynama! – dep qattı baqırdı.
8 O'ytkeni İysa: «Háy, jawız ruwx, bul adamnan shıǵıp ket!» – degen edi.
9 Sonda İysa onnan: – Atıń kim? – dep soradı. Ol: – Meniń atım úlken topar, sebebi bizler kóppiz, – dedi
10 hám ózlerin bul jerden basqa jaqqa jibermewin ótinip, Oǵan qattı jalındı.
11 Sol jerdegi tawdıń eteginde úlken shoshqa padası jayılıp júrgen edi.
12 Jawız ruwxlar İysaǵa jalınıp: – Bizlerdi sol shoshqalarǵa jiber, olarǵa kireyik, – dedi.
13 İysa olarǵa ruxsat etti. Sonda jawız ruwxlar sol adamnan shıǵıp, shoshqalarǵa kirdi hám eki mıńǵa shamalas shoshqa padası juwırısıp, tik jardan teńizge tústi de, batıp ketti.
14 Shoshqa baǵıwshılar qashıp ketip, qala hám awıllarǵa bardı da, bolǵan waqıyanı aytıp berdi. Adamlar ne bolǵanın kóriw ushın keldi.
15 Olar İysanıń qasına barıp, burın úlken jin toparı urǵan adamnıń aqıl-esi kirip, kiyinip otırǵanın kórgende qorqıp qalıstı.
16 Bolǵan waqıyanı kórgenler jin urǵan adamǵa hám shoshqalarǵa ne bolǵanın olarǵa aytıp berdi.
17 Sonda adamlar İysadan olardıń úlkesinen ketiwin ótine basladı.
18 İysa qayıqqa mingende, jinnen azat bolǵan adam Oǵan: – Seniń menen birge barayın, – dep jalındı.
19 Biraq İysa oǵan ruxsat etpey: – U'yińe, jaqınlarıńnıń qasına qayt, İyemizdiń saǵan ne islegenin hám Onıń saǵan qanday miyrim-shápáát kórsetkenin olarǵa aytıp ber, – dedi.
20 Ol adam sol jerden ketip, İysanıń oǵan ne islegenin Dekapoliske barıp járiyalay basladı. Esitkenlerdiń hámmesi tań qalıstı.
21 İysa qayıq penen jáne arǵı jaǵaǵa ótkende, átirapına kóp adam jıynaldı. Ol jaǵada turǵanda,
22 Yair atlı májilisxana basshılarınıń biri keldi. Ol İysanı kórip, ayaǵına jıǵıldı da:
23 – Kishkene qızım ólim tóseginde jatır. Sen kelip, onıń ústine qolıńdı qoy, ol shıpa tawıp, tiri qalsın! – dep qattı jalındı.
24 İysa onıń menen birge ketti. İzine kóp xalıq erip, tıǵılıstırıp júrdi.
25 Sol jerde on eki jıl boyı qan ketip awırǵan bir hayal bar edi.
26 Ol talay shıpakerlerden kóp azap shekken edi hám pútkil mal-múlkin sarplaǵan bolsa da hesh shıpa tappay, awhalı burınǵısınan beter bolǵan edi.
27 Hayal İysa haqqında esitip, adamlardıń arası menen Onıń arqa betinen keldi de, kiyimine qolın tiygizdi.
28 O'ytkeni ol ishinen: «Onıń kiyimine ǵana qol tiygizsem, shıpa tabaman», – degen edi.
29 Sol waqıtta-aq hayaldıń qan ketiwi toqtadı hám ol denesiniń shıpa tapqanın sezdi.
30 Sonda İysa O'zinen kúsh shıqqanın dárriw bilip, xalıqqa burıldı da: – Meniń kiyimime kim qolın tiygizdi? – dep soradı.
31 Shákirtleri Oǵan: – Xalıqtıń Seni tıǵılıstırıp kiyatırǵanın kórip turıp, nege: «Meniń kiyimime kim qol tiygizdi», – dep soraysań? – dedi.
32 Biraq İysa bunı kim islegenin kóriw ushın, átirapına qaray basladı.
33 Sonda ózine ne bolǵanın bilgen hayal qorqıp hám qaltırap, Onıń aldına keldi de, ayaǵına jıǵılıp, bar haqıyqattı aytıp berdi.
34 İysa oǵan: – Qızım! İsenimiń seni qutqardı. Tınıshlıq penen bara ber, endi dártińnen azap shekpeyseń, – dedi.
35 Ol ele usılardı aytıp turǵanda, májilisxana basshısınıń úyinen adamlar kelip: – Qızıńız óldi. Endi nege Ustazdıń tınıshın alıp tursız? – dedi.
36 Biraq İysa bul sózlerdi esitse de, májilisxana basshısına: – Qorqpa, tek isen, – dedi.
37 İysa O'zine Petr, Yaqıp hám onıń inisi Yuxannan basqa hesh kimniń eriwine ruxsat etpedi.
38 Olar májilisxana basshısınıń úyine kelgende, dawıs shıǵarıp qattı jılasıp turǵan adamlardı kórdi.
39 İysa ishke kirip: – Nege qayǵırıp, jılap tursızlar? Qız ólgen joq, ol tek uyıqlap atır, – dedi.
40 Olar İysanıń ústinen kúldi. Biraq Ol hámmeni shıǵarıp jiberip, O'zi menen birge qızdıń ata-anasın hám shákirtlerin alıp, qız jatırǵan bólmege kirdi.
41 Qızdıń qolınan uslap, oǵan: – Talita kumi! – dedi. Bul: «Qızım, saǵan aytaman, túrgel», – degendi bildiredi.
42 Qız dárriw ornınan turıp, júre basladı: onıń jası on ekide edi. Bunı kórgenler qattı tań qalıstı.
43 İysa olarǵa bul haqqında hesh kimge aytpawların qatań buyırıp, qızǵa awqat beriwdi tapsırdı.

Mark 6
1 İysa sol jerden shıǵıp, O'zi ósken qalaǵa keldi. Onıń izine shákirtleri de erdi.
2 Dem alıs kúni bolǵanda, Ol májilisxanada tálim bere basladı. Onı tıńlaǵan kóp adamlar tań qalısıp: – Bulardıń bárin Ol qayaqtan alǵan? Oǵan bunday danalıqtı kim bergen? Usınday káramatlar Onıń qolı menen qalay islenbekte?
3 Ol aǵash ustası emes pe? Ol Máriyamnıń ulı, Yaqıp, İoses, Yahuda hám Simonlardıń aǵası emes pe? Onıń qarındasları da usı jerde, bizlerdiń aramızda emes pe? – desip, Onı tán almadı.
4 İysa olarǵa: – Qádirlenbeytuǵın payǵambar joq, ol tek óz watanında, aǵayin-tuwǵanlarınıń arasında hám úyinde ǵana qádirsiz, – dedi.
5 İysa ol jerde tek bir neshe awırıw adamlardıń ústine ǵana qolın qoyıp, shıpa berdi, biraq basqa káramatlar isley almadı
6 hám olardıń isenimsizligine hayran qaldı. Sońınan İysa sol átiraptaǵı awıllardı aralap, tálim berdi.
7 On eki shákirtin shaqırıp alıp, olardı ekew-ekewden jibere basladı hám olarǵa jawız ruwxlardı quwıp shıǵarıwǵa biylik berdi.
8 Olarǵa: – Jolǵa jalǵız tayaqtan basqa hesh nárse: nan da, dorba da, qaltalarıńızǵa aqsha da almańlar,
9 ayaqlarıńızǵa ayaq kiyim kiyseńler de, artıq kiyim almańlar, – dep buyırdı.
10 Ol jáne: – Bir jerlerde qaysı úyge kirseńiz, ol jerden shıǵıp ketkenińizshe, sol úyde bolıńlar.
11 Eger bir jerde sizlerdi qabıl etpese hám sózlerińizdi tıńlamasa, sol jerden shıǵıp baratırıp, olarǵa eskertiw retinde, ayaqlarıńızdaǵı shańdı qaǵıp ketińler, – dedi.
12 Shákirtler barıp, xalıqqa táwbe etiwdi járiyalap júrdi
13 hám kóp jinlerdi quwıp shıǵarıp, kóp awırıw adamlardı may menen sılap, olarǵa shıpa berdi.
14 Patsha Hirod İysa tuwralı esitti, sebebi Onıń atı hámmege belgili bolǵan edi. Geybirewler: «Bul – ólimnen qayta tirilgen Shomıldırıwshı Yaqıya, sonlıqtan da Ol usınday káramatlar islemekte», – dese,
15 bazılar: «Bul – İliyas», – desti. Taǵı basqalar: «Ol – burınǵı payǵambarlar sıyaqlı, bir payǵambar», – desti.
16 Al bunı esitken Hirod: – Men basın kestirgen Yaqıya tirilip kelipti, – dedi.
17 Hirod óz inisi Filiptiń hayalı Hirodiyaǵa úylengenligi sebepli, adam jiberip, Yaqıyanı uslatıp baylattı da, onı qamatıp tasladı.
18 O'ytkeni Yaqıya oǵan: «Tuwısqanıńnıń hayalın alıwıń nızamǵa tuwrı kelmeydi», – degen edi.
19 Al Hirodiya kek saqlap, Yaqıyanı óltiriwdi oylap edi, biraq óltire almadı.
20 Sebebi Hirod Yaqıyanıń haq hám muxaddes adam ekenin bilip, onnan qorqıp, onı qorǵaytuǵın edi. Ol Yaqıyanıń sózlerin esitkende qattı tınıshsızlansa da, olardı qızıǵıwshılıq penen tıńlaytuǵın edi.
21 Kúnlerdiń birinde qolaylı jaǵday tuwıldı. Hirod tuwılǵan kúninde saray hámeldarlarına, áskerbasılarǵa hám Galila úlkesiniń basshılarına zıyapat berdi.
22 Sonda Hirodiyanıń qızı kelip oyınǵa túsip, Hirodtıń hám onıń qonaqlarınıń kewlinen shıqtı. Hirod qızǵa: – Mennen ne tileseń de sora, beremen, – dedi.
23 Jáne de, qızǵa ant iship: – Ne tileseń de, hámmesin beremen, patshalıǵımnıń yarımın da beremen, – dedi.
24 Qız sırtqa shıǵıp, anasına: – Ne sorayın? – dedi. Anası: – Shomıldırıwshı Yaqıyanıń basın sora! – dedi.
25 Qız dárriw asıǵıslıq penen patshaǵa keldi de: – Maǵan tap házir Shomıldırıwshı Yaqıyanıń basın aldırıp, tabaqqa salıp beriwińizdi qáleymen, – dedi.
26 Patsha buǵan qattı qıynalsa da, ózi ant ishkenlikten hám qonaqları sebepli, qızdıń tilegine qarsı tura almadı.
27 Sonlıqtan patsha sol waqıtta-aq jálladın jiberip, Yaqıyanıń basın ákeliwdi buyırdı. Jállad barıp, qamaqta Yaqıyanıń basın kesti de,
28 tabaqqa salıp, qızǵa ákelip berdi, al qız onı anasına berdi.
29 Bunı esitken Yaqıyanıń shákirtleri kelip, onıń denesin alıp ketti de, qábirge qoydı.
30 Elshiler İysanıń qasına qaytıp kelip, Oǵan barlıǵın: qanday isler islegenin hám nelerdi úyretkenin aytıp berdi.
31 İysa olarǵa: – Kelińler, awlaq jerge barayıq, ol jerde sizler biraz dem alasızlar, – dedi. O'ytkeni kelip-ketiwshiler kóp bolǵanlıqtan, olardıń awqatlanıwǵa da waqtı joq edi.
32 Sonlıqtan da olar qayıqqa minip, jalǵız ózleri elsiz jerge ketti.
33 Biraq kóp adamlar olardıń ketip baratırǵanın kórdi. Olardı tanıǵanlıqtan, barlıq qalalardan shıqtı da, jaǵa boylap juwırısıp, olardan burın jetip keldi.
34 İysa qayıqtan túskende sonshama xalıqtı kórip, olarǵa janı ashıdı. Sebebi olar shopansız qoylarǵa uqsaytuǵın edi. Sonlıqtan İysa olarǵa kóp nárselerdi úyrete basladı.
35 Kesh bolǵanda, Onıń shákirtleri qasına kelip: – Bul – bir elsiz jer, kún de kesh boldı.
36 Olardı tarqatıp jiber, átiraptaǵı awıl-elatlarǵa barıp, ózlerine azıq satıp alsın, – dedi.
37 İysa olarǵa juwap berip: – Olarǵa sizler awqat berińler! – degende, olar: – Rasında da, eki júz dinarǵa nan satıp alıp, xalıqqa jegizeyik pe? – dedi.
38 İysa olarǵa: – Qansha nanıńız bar? Barıp kórińler, – dedi. Olar bilip kelip: – Bes nan, eki balıq bar eken, – desti.
39 Sonda İysa shákirtlerine xalıqtı top-topqa bólip, jasıl shóptiń ústine otırǵızıwdı buyırdı.
40 Xalıq júzden, eliwden toparǵa bólinip otırdı.
41 İysa bes nan menen eki balıqtı alıp, aspanǵa qarap Qudayǵa shúkirlik etti. Nanlardı sındırıp, xalıqqa tarqatıw ushın shákirtlerine berdi hám eki balıqtı da barlıǵına úlestirdi.
42 Olardıń hámmesi jep toydı.
43 Awısqan nan bóleklerin hám balıqlardı jıynap, úlken on eki sebet toltırdı.
44 Nan jegen er adam bes mıńǵa shamalas edi.
45 Bunnan soń, dárhal İysa shákirtlerine qayıqqa miniwdi hám O'zinen burın arǵı jaǵadaǵı Betsaydaǵa ketiwdi buyırdı. Al O'zi xalıqtı tarqatıp jiberdi.
46 Olardı jibergennen soń, duwa etiw ushın tawǵa shıqtı.
47 Kesh bolǵanda qayıq teńizdiń ortasında bolıp, al İysanıń jalǵız O'zi jaǵada edi.
48 Samal qarsı esip turǵanlıqtan, İysa shákirtleriniń esiwge qıynalıp atırǵanın kórdi. Tańǵı tórtler shaması İysa teńizdiń ústi menen shákirtlerine qaray júrip, olardıń qasınan óteyin dep te qaldı.
49 Shákirtleri teńizdiń ústi menen kiyatırǵan Onı kórgende árwaq dep oylap, baqırısıp jiberdi.
50 O'ytkeni hámmesi Onı kórip, qorqıp qalısqan edi. Biraq İysa olarǵa dárriw: – Jigerlenińler! Bul Men-ǵo, qorqpańlar! – dedi.
51 Sonda İysa olardıń qayıǵına miniwden, samal toqtadı. Olar qattı tań qalıstı.
52 Sebebi olar nan menen bolǵan káramattı túsinbegen edi: kewilleri soqır edi.
53 İysa hám Onıń shákirtleri teńizdiń arǵı jaǵasına ótip, Genesaret jerine kelip toqtadı da, qayıqtı baylap qoydı.
54 Olar qayıqtan túskende, adamlar İysanı dárriw tanıp,
55 pútkil dógerekke juwırıstı. Onıń qay jerde ekenligin esitiwden, Oǵan awırıw adamlardı tósekleri menen ákele basladı.
56 Ol qay jerge kelmesin: awıllarǵa ma, qalalarǵa ma, elatlarǵa ma, adamlar awırıwlardı bazar maydanlarına alıp keldi. Olar İysadan hesh bolmasa kiyiminiń shetine ǵana qol tiygiziwge ruxsat soradı. Qol tiygizgenlerdiń hámmesi shıpa taptı.

Mark 7
1 İysanıń qasına Erusalimnen kelgen pariseyler hám ayırım diniy muǵallimler jıynaldı.
2 Olar İysanıń shákirtleriniń ayırımları haram, yaǵnıy úrp-ádet boyınsha juwılmaǵan qolları menen awqat jegenin kórdi.
3 O'ytkeni pariseyler hám barlıq yahudiyler ata-babalarınan qalǵan úrp-ádetlerin saqlap, qolların jaqsılap juwmay turıp awqat jemeytuǵın
4 hám jáne de, bazardan kelip, juwınbaǵansha awqatlanbaytuǵın edi. Olar basqa da kóp dástúrlerdi saqlawdı úrdis etken. Mısalı: kese, gúze, mıs qazanlardı juwadı.
5 Sonlıqtan pariseyler menen diniy muǵallimler İysadan: – Nege Seniń shákirtleriń ata-babalardan qalǵan úrp-ádetlerdi orınlamay, haram qolları menen awqat jeydi? – dep soradı.
6 İysa olarǵa: – Sizler, eki júzliler tuwralı İyshaya payǵambar mınaday dep durıs boljaǵan: «Bul xalıq sıylar Meni tili menen, Al kewilleri tur Mennen alıs.
7 Olar Maǵan bosqa sıyınıp, Adam oylap tapqan parızlardı úyreter».
8 Sizler Qudaydıń buyrıǵın taslap, adamlardıń dástúrlerin orınlap júrsizler, – dedi.
9 İysa olarǵa jáne: – Sizler óz dástúrlerińizdi saqlaw ushın, Qudaydıń buyrıǵın biykarlawdı aqılǵa muwapıq dep esaplaysızlar.
10 Muwsa: «Ata-anańdı húrmetle, kim de kim ata-anasına jaman sóz aytsa, óltirilsin», – degen.
11 Biraq sizler: «Kim de kim ákesine yamasa anasına: „Saǵan beretuǵınımdı Qudayǵa qurban (Qudayǵa arnalǵan sıy) ettim“, dese,
12 sol adam ata-anasına hesh járdem bermese de boladı», – deysizler.
13 Solay etip, sizler óz úrp-ádetlerińiz benen Qudaydıń sózin biykar etip, basqa da usı sıyaqlı kóp islerdi isleysizler, – dedi.
14 İysa xalıqtı jáne O'zine shaqırıp alıp bılay dedi: – Meni hámmeńiz tıńlap, túsinip alıńlar.
15 Adamnıń ishine sırttan kiretuǵın hesh nárse onı haramlay almaydı, al adamdı onıń ishinen shıǵatuǵın nárse haramlaydı.
17 Ol xalıqtıń qasınan ketip, úyge kirgende, shákirtleri sol tımsal haqqında soradı.
18 İysa olarǵa: – Ele sizler de túsinbedińler me? Adamnıń ishine sırttan kiretuǵın hesh nárse onı haramlay almaytuǵının túsinbeysizler me?
19 Sebebi ol onıń kewline emes, al qarınına barıp, sońınan sırtqa shıǵadı, – dedi. Solay etip, İysa hár qanday azıq-awqattıń hadal ekenin ayttı.
20 Ol jáne: – Adamdı onıń ishinen shıqqan nárseler haramlaydı.
21 O'ytkeni ishten, adamnıń kewlinen jaman oylar, buzıqshılıq, urlıq islew, adam óltiriw,
22 neke hadallıǵın buzıw, nápsiqawlıq, jawızlıq, aldaw, azǵınlıq, kúnshillik, masqaralaw, menmenlik, aqılsızlıq shıǵadı.
23 Bul jamanlıqlardıń barlıǵı adamnıń ishinen shıǵıp, onı haramlaydı, – dedi.
24 İysa sol jerden shıǵıp, Tir úlkesine keldi. Ol bir úyge kirdi hám bunı hesh kimniń bilgenin qálemedi, biraq jasırına almadı.
25 Kishkene qızı jawız ruwxqa shalınǵan bir hayal İysa haqqında esitip, dárhal Oǵan keldi de, ayaǵına jıǵıldı.
26 Bul – Sirofinikiya elinde tuwılǵan grek hayalı edi. Ol İysadan qızındaǵı jindi quwıp shıǵarıwdı ótindi.
27 Al İysa oǵan: – Birinshi balalardı toydırıw kerek, balalardıń nanın alıp, iytlerge taslaw durıs emes, – dedi.
28 Hayal juwap berip: – Durıs, İyem. Biraq iytler de dasturxannan túsken balalardıń nanınıń usaqların jeydi-ǵo, – dedi.
29 İysa oǵan: – Usı juwabıń ushın úyińe qayta ber, qızıńnan jin shıǵıp ketti, – dedi.
30 Hayal úyine kelgende, qızınıń tósekte jatırǵanın hám onnan jinniń shıǵıp ketkenin kórdi.
31 İysa Tir úlkesinen shıǵıp, Sidon arqalı Dekapolistiń ústi menen Galila teńizine qaytıp keldi.
32 Sol jerde adamlar Oǵan hám gereń, hám saqaw bolǵan adamdı alıp kelip, onıń ústine qolın qoyıwın ótindi.
33 İysa onı shetirek shıǵarıp, qulaqlarına barmaqların tıqtı da, túkirip, qolın onıń tiline tiygizdi.
34 Aspanǵa qarap gúrsindi de, oǵan: – Effata! – dedi. Bul «ashıl» degendi bildiredi.
35 Sol waqıtta-aq adamnıń qulaqları ashıldı hám ol tilge kirip, durıs sóyley basladı.
36 İysa adamlarǵa bul haqqında hesh kimge aytpawdı buyırdı. Biraq Ol olarǵa qansha tıyım salsa da, olar jáne de kóbirek jaya berdi.
37 Adamlar qattı tań qalısıp: – Ol hámmesin jaqsı isleydi: gereńlerdi esitetuǵın, gúńeleklerdi sóyleytuǵın qıladı, – desti.

Mark 8
1 Sol kúnleri kóp xalıq jıynaldı. Olardıń jeytuǵın hesh nársesi bolmaǵanlıqtan, İysa shákirtlerin qasına shaqırıp alıp:
2 – Xalıqqa janım ashıp tur. Olar úsh kúnnen beri Meniń qasımda bolıp, jeytuǵın hesh nársesi joq.
3 Eger olardı ash halında úylerine jibersem, jolda hálsirep qaladı. Jáne de, olardıń geybirewleri uzaqtan kelgen-ǵo, – dedi.
4 Shákirtleri Oǵan juwap berip: – Kim usınday bir elsiz jerde sonshelli adamdı toydırıw ushın nan taba aladı? – dedi.
5 İysa olardan: – Neshe nanıńız bar? – dep soradı. Olar: – Jetew, – dep juwap berdi.
6 Sonda İysa xalıqqa jerge otırıwdı buyırdı. Jeti nandı alıp, Qudayǵa shúkirlik etti hám tarqatıw ushın, shákirtlerine sındırıp berdi. Shákirtleri xalıqqa tarqattı.
7 Olarda jáne bir neshe kishi balıq ta bar edi. İysa Qudayǵa shúkirlik etip, olardı da tarqatıwdı buyırdı.
8 Xalıq jep toydı hám awısıp qalǵan bóleklerdi jıynap, jeti sebet toltırdı.
9 Ol jerde tórt mıńǵa shamalas adam bar edi. İysa adamlardı tarqatıp jiberdi
10 hám shákirtleri menen dárriw qayıqqa minip, Dalmanuta úlkesine ketti.
11 Pariseyler İysaǵa kelip, Onıń menen tartısa basladı hám Onı sınap kóriw ushın, aspannan káramatlı belgi kórsetiwin talap etti.
12 İysa awır gúrsinip: – Nege bul áwlad káramatlı belgi talap etip atır? Shının aytıp turman: bul áwladqa hesh qanday káramatlı belgi kórsetilmeydi, – dedi.
13 Sońınan olardı qaldırıp, jáne qayıqqa mindi de, arǵı jaǵaǵa ketti.
14 Shákirtleri ózleri menen birge nan alıwdı umıtıp ketip, qayıqta tek ǵana bir nan bar edi.
15 İysa olardı eskertip: – Abaylańlar, pariseylerdiń hám Hirodtıń ashıtqısınan saq bolıńlar! – dedi.
16 Olar: – Nanımız joq bolǵanlıqtan usılay dedi, – dep, óz ara sóylese basladı.
17 İysa bunı bilip, olardan: – Nege sizler nanıńızdıń joqlıǵın aytısıp tursızlar? Elege deyin kórmey hám túsinbey tursızlar ma? Elege deyin kewillerińiz soqır ma?
18 Nege kózlerińiz bola tura kórmeysizler, qulaqlarıńız bola tura esitpeysizler? Eslerińizde joq pa?
19 Men bes nandı bes mıń adamǵa sındırıp bergenimde, awısqan bóleklerdi jıynap neshe sebet toltırdıńlar? – dep soradı. – On eki, – dep juwap berdi olar.
20 İysa jáne: – Men jeti nandı sındırıp, tórt mıń adamǵa bólistirgenimde, awısqan bóleklerdi jıynap neshe sebet toltırdıńlar? – dep soradı. – Jeti, – dep juwap berdi olar.
21 İysa olarǵa: – Sonda ele de túsinbedińler me? – dedi.
22 İysa shákirtleri menen Betsaydaǵa kelgende, adamlar İysaǵa bir soqır adamdı ákelip, oǵan qolın tiygiziwin ótindi.
23 İysa soqır adamnıń qolınan uslap, onı awıldıń sırtına alıp shıqtı. Onıń kózlerine túkirip, onıń ústine qolların qoydı da: – Bir nárse kórip tursań ba? – dep soradı.
24 Ol qarap: – Adamlardı kórip turman. Olar júrip baratırǵan tereklerge uqsaydı, – dedi.
25 Sonda İysa onıń kózlerine jáne qolların qoyǵanda, ol tigilip qaradı da, shıpa tawıp, hámmesin anıq kóre basladı.
26 İysa onı úyine jiberip, oǵan: – Awılǵa barma! – dedi.
27 İysa O'z shákirtleri menen Filip Kesariyasındaǵı awıllarǵa ketti. Jol boyı shákirtlerinen: – Meni adamlar kim dep sanaydı? – dep soradı.
28 Olar juwap berip: – Birewler Shomıldırıwshı Yaqıya, ekinshiler İliyas, taǵı basqalar payǵambarlardıń biri desedi, – dedi.
29 İysa olardan: – Al sizler Meni kim dep sanaysızlar? – dep soradı. Petr juwap berip: – Sen – Masixsań, – dedi.
30 Sonda İysa olarǵa O'zi haqqında hesh kimge aytpawdı eskertti.
31 İysa Adam Ulınıń kóp azap shegip, aqsaqallar, bas ruwxaniyler hám diniy muǵallimler tárepinen qabıl alınbay óltiriletuǵının hám úshinshi kúni qayta tiriliwi tiyis ekenligin olarǵa úyrete basladı.
32 Ol bul haqqında ashıq-aydın ayttı. Biraq Petr Onı shetke shaqırıp alıp, qarsı sóyley basladı.
33 İysa burılıp, O'ziniń basqa shákirtlerine qaradı da, Petrge qatań juwap berip: – Joq bol kózimnen, shaytan! Sen Qudaydıń emes, al adamnıń islerin oylap tursań, – dedi.
34 Sońınan İysa shákirtleri menen xalıqtı O'zine shaqırıp alıp: – Kim de kim Maǵan ergisi kelse, ózinen keshsin hám óz atanaq aǵashın arqalap, Meniń izime ersin.
35 Sebebi kim de kim óz janın saqlamaqshı bolsa, onı joǵaltadı. Al kim de kim óz janın Men hám Xosh Xabar ushın joǵaltsa, onı saqlap qaladı.
36 Adam pútkil dúnyanı iyelep alıp, biraq óz janın joǵaltsa, bunnan oǵan ne payda?
37 Ol óz janı ushın qanday tólem bere aladı?
38 Eger kim de kim usı opasız hám gúnakar áwladta Mennen hám Meniń sózlerimnen arlansa, Adam Ulı da A'kesiniń saltanatında O'ziniń muxaddes perishteleri menen kelgende, onnan arlanadı, – dedi.

Mark 9
1 İysa olarǵa jáne: – Sizlerge shının aytıp turman: bul jerde turǵanlardıń geybirewleri Quday Patshalıǵınıń O'z qúdireti menen kelgenin kórmegenshe, ólmeydi, – dedi.
2 Aradan altı kún ótkennen soń, İysa tek Petr, Yaqıp hám Yuxandı alıp, bálent bir tawǵa shıqtı. Sonda olardıń aldında İysanıń túr-túsi ózgerdi.
3 Onıń kiyimi jarqırap ketip, qarday appaq túske endi. Jer júzinde hesh bir kir juwıwshı bunday qılıp aǵarta almas edi.
4 Sonda olarǵa İliyas hám Muwsa payǵambarlar kórinip, İysa menen sóylesip turdı.
5 Petr İysaǵa: – Ustaz, bizlerdiń bul jerde bolǵanımız qanday jaqsı! Bizler úsh qos qurayıq: birewin Saǵan, birewin Muwsaǵa, birewin İliyasqa, – dedi.
6 Petr bul sózlerdi ne aytarın bilmegenlikten ayttı, óytkeni shákirtler qattı qorqısıp qalǵan edi.
7 Sol waqıtta bir bult payda bolıp, olardı qapladı. Bulttan: – Bul – Meniń súyikli Ulım! Onıń aytqanın tıńlańlar! – degen saza esitildi.
8 Shákirtleri birden ján-jaǵına qaraǵanda, ózleriniń qasında İysadan basqa hesh kimdi kórmedi.
9 Tawdan tómen túsip baratırǵanda, İysa olarǵa: – Adam Ulı ólimnen qayta tirilgenshe, bul kórgenlerińizdi hesh kimge aytpańlar, – dep buyırdı.
10 Olar bul waqıyanı sır saqlap, «ólimnen qayta tiriliw» degenniń ne ekenligi haqqında bir-birinen soraytuǵın edi.
11 Shákirtleri İysadan: – Nege diniy muǵallimler aldı menen İliyas keliwi shárt deydi? – dep soradı.
12 İysa olarǵa juwap berip: – Durıs, aldı menen İliyas kelip, hámmesin dúzetedi. Biraq nege Adam Ulı kóp azap shegip, qabıllanbawı shárt, dep jazılǵan?
13 Sizlerge aytatuǵınım: İliyas kelgen edi. Biraq ol haqqında jazılǵanday, adamlar oǵan qálegenin islep, jaman qatnasta boldı, – dedi.
14 Olar basqa shákirtlerine qaytıp kelgende, shákirtlerdi qorshaǵan kóp xalıqtı hám olar menen tartısıp turǵan diniy muǵallimlerdi kórdi.
15 Pútkil xalıq İysanı kóriwden tań qalıstı hám juwırısıp kelip, Oǵan sálem berdi.
16 İysa olardan: – Olar menen ne haqqında tartısıp tursızlar? – dep soradı.
17 Xalıq arasınan bir adam Oǵan juwap berip: – Ustaz! Men Saǵan tilsiz ruwx urǵanlıqtan gúńelek bolıp qalǵan balamdı alıp keldim.
18 Balamdı ruwx tutqanda, jerge jıǵadı. Onıń awzında kóbik payda boladı hám ol tislerin qayrap, qatıp qaladı. Men Seniń shákirtlerińnen ruwxtı quwıp shıǵarıwın ótingen edim, biraq olardıń qollarınan kelmedi, – dedi.
19 Sonda İysa olarǵa: – Háy, isenbeytuǵın áwlad! Men qashanǵa deyin sizler menen birge bolaman? Qashanǵa deyin sizlerge shıdayman? Balanı Maǵan alıp kelińler, – dedi.
20 Olar balanı İysaǵa alıp keldi. İysanı kóriwden, ruwx balanı dárriw qaltırattı. Bala jerge jıǵıldı da, awzınan kóbik shıǵıp, awnap jattı.
21 Sonda İysa balanıń ákesinen: – Bunday bolǵanına qansha waqıt boldı? – dep soradı. A'kesi: – Kishkene bala waqtınan usınday.
22 Ruwx onı óltirmekshi bolıp, neshe márte otqa da, suwǵa da tasladı. Eger qolıńnan kelse, bizlerdi ayap, járdem ete gór, – dedi.
23 İysa oǵan: – Eger qolıńnan kelse, deyseń be? İsenetuǵın adamǵa hámme nárse múmkin, – dedi.
24 Balanıń ákesi dárhal jılap jiberip: – Men isenemen: az isenimimniń bekkem bolıwına járdem et! – dep baqırdı.
25 Xalıqtıń juwırıp kiyatırǵanın kórgende İysa jawız ruwxqa keyip: – Háy, tilsiz hám gereń ruwx! Buyıraman: onnan shıǵıp ket hám qaytıp oǵan kiriwshi bolma, – dedi.
26 Sonda ruwx shıńǵırıp, balanı qattı qaltırattı da, onnan shıǵıp ketti. Bala ólidey bolıp jatırǵanlıqtan, adamlardıń kóbisi: – Ol ólip qaldı, – desti.
27 Biraq İysa onı qolınan uslap turǵızǵanda, ol ornınan turdı.
28 İysa úyge kirgennen keyin, shákirtleri awlaqta Onnan: – Bizler nege jawız ruwxtı quwıp shıǵara almadıq? – dep soradı.
29 İysa olarǵa juwap berip: – Jinlerdiń bunday túrin tek duwa etiw arqalı quwıp shıǵarıwǵa boladı, – dedi.
30 Sol jerden shıǵıp, olar Galila arqalı ótti. İysa bunı hesh kimniń bilmewin qáledi.
31 Sebebi Ol shákirtlerine tálim berip: – Adam Ulı adamlardıń qolına uslap beriledi, olar Onı óltiredi hám óltirilgennen keyin, Ol úshinshi kúni qayta tiriledi, – dedi.
32 Biraq shákirtleri bul sózlerdiń mánisin túsinbedi, al sorayın dese qorqtı.
33 Olar Kaparnahumǵa keldi. İysa úyde bolǵanda, shákirtlerinen: – Jol boyı ne haqqında tartıstıńlar? – dep soradı.
34 Biraq olar úndemedi. O'ytkeni olar jol boyı arasında kimniń eń ullı ekenligi haqqında tartısqan edi.
35 İysa otırıp, on eki shákirtin shaqırıp aldı da, olarǵa: – Eger kim de kim birinshi bolǵısı kelse, sol eń sońǵı bolıp, hámmege xızmet etiwi shárt, – dedi.
36 Soń kishkene bir balanı alıp, olardıń ortasına turǵızdı da, onı qushaqlap:
37 – Kim de kim mınaday kishkene bir balanı Meniń atım ushın qabıl etse, onıń Meni qabıl etkeni boladı. Al kim de kim Meni qabıl etse, onıń tek Meni emes, al Meni Jibergendi qabıl etkeni boladı, – dedi.
38 Yuxan İysaǵa: – Ustaz! Seniń atıń menen jinlerdi quwıp shıǵarıp júrgen bir adamdı kórdik. Biraq ol bizlerge erip júrmegenlikten, oǵan tıyım saldıq, – dedi.
39 Al İysa bılay dedi: – Oǵan tıyım salmańlar, sebebi Meniń atım menen káramat kórsetkenniń hesh qaysısı da Men tuwralı jaqın arada jaman sóz ayta almaydı.
40 O'ytkeni kim de kim bizlerge qarsı bolmasa, ol bizlerdiń tárepdarımız.
41 Sizlerge shının aytıp turman: kim de kim Masixqa tiyisli bolǵanıńız sebepli, Meniń atım ushın sizlerge bir kese suw ishkizse, ol sıysız qalmaydı.
42 – Jáne de, kim de kim Maǵan isenetuǵın mına kishkenelerdiń birewin azǵırsa, onıń moynına úlken digirman tası baylanıp teńizge taslanǵanı oǵan jaqsıraq boladı.
43 Eger seni qolıń azǵırsa, onı shawıp tasla. Eki qolıń menen dozaqqa, sónbes otqa barǵanıńnan góre, sholaq bolıp máńgilik ómirge eriskeniń jaqsıraq.
45 Eger seni ayaǵıń azǵırsa, onı shawıp tasla. Eki ayaǵıń menen dozaqqa taslanǵanıńnan góre, sholaq bolıp máńgilik ómirge eriskeniń jaqsıraq.
47 Eger seni kóziń azǵırsa, onı oyıp tasla. Eki kóziń menen dozaqqa taslanǵanıńnan góre, jalǵız kóziń menen Qudaydıń Patshalıǵına kirgeniń jaqsıraq.
48 «Dozaqta olardıń qurtı da ólmeydi, otı da óshpeydi».
49 Sebebi hár bir adam ot penen duzlanadı.
50 Duz – jaqsı nárse. Biraq duz óz kúshin joytsa, onı qalay jáne shorlı qılıwǵa boladı? O'zlerińizde duz bolıp, bir-birińiz benen tatıwlıqta jasańlar, – dedi.

Mark 10
1 İysa sol jerdi qaldırıp, Yahudiya úlkesine hám İordannıń arǵı tárepine ketti. Onıń janına jáne kóp xalıq jıynalǵan edi hám Ol taǵı ádettegidey olarǵa tálim berdi.
2 İysaǵa ayırım pariseyler keldi hám Onı sınap kórmekshi bolıp: – Er adamnıń hayalı menen ajırasıwı nızamǵa tuwrı kele me? – dep soradı.
3 İysa sorawǵa soraw menen juwap berip: – Muwsa sizlerge neni buyırǵan edi? – dedi.
4 Olar: – Muwsa er adamnıń hayalına talaq xat jazıp, ajırasıwına ruxsat etken, – dedi.
5 İysa olarǵa: – Sizler tas bawır bolǵanlıqtan, ol usı buyrıqtı jazǵan edi.
6 «Biraq jaratılıstıń basında Quday adamlardı erkek hám hayal qılıp jaratqan».
7 «Sonlıqtan er adam ata-anasın qaldırıp, óz hayalına qosıladı
8 hám ekewi bir dene boladı. Solay etip, olar endi eki emes, al bir dene boladı».
9 Sol sebepli, Quday qosqanlardı adam ajıratpasın, – dedi.
10 U'yde bolǵanda, Onnan shákirtleri jáne usılar haqqında soradı.
11 İysa olarǵa: – Kim de kim óz hayalı menen ajırasıp, basqa hayal alsa, ol hayalına bolǵan neke hadallıǵın buzǵan boladı.
12 Hayal da óz kúyewi menen ajırasıp, basqa erkekke turmısqa shıqsa, ol da neke hadallıǵın buzǵan boladı, – dedi.
13 Qolın tiygizsin dep, adamlar İysaǵa balaların alıp keldi. Al shákirtleri olarǵa keyidi.
14 Bunı kórgende İysa olarǵa ashıwlanıp: – Balalardıń Maǵan keliwine ruxsat berińler! Olarǵa tosqınlıq jasamańlar! O'ytkeni Quday Patshalıǵı usındaylardiki.
15 Shının aytıp turman: – Kim de kim Quday Patshalıǵın bala sıyaqlı qabıl etpese, oǵan hesh kire almaydı, – dedi.
16 Sońınan balalardı qushaqlap, olardıń ústine qolların qoyıp, pátiyasın berdi.
17 İysa jolǵa shıǵıp baratırǵanda bir adam juwırıp kelip, Onıń aldında dize búkti de: – İygilikli Ustaz! Máńgilik ómirdi alıwım ushın ne islewim kerek? – dep soradı.
18 İysa oǵan: – Sen nege Meni iygilikli dep atap atırsań? Jalǵız Qudaydan basqa hesh kim iygilikli emes.
19 Onıń buyrıqların óziń bileseń-ǵo: «Adam óltirme, neke hadallıǵın buzba, urlıq isleme, jalǵan gúwalıq berme, jalataylıq qılma, ata-anańdı húrmetle».
20 Ol İysaǵa: – Ustaz! Men bulardıń hámmesin bala waqtımnan beri orınlap kiyatırman, – dedi.
21 İysa oǵan súyispenshilik penen qarap: – Saǵan bir nárse jetispeydi. Barıp barlıq mal-múlkińdi satıp, aqshasın jarlılarǵa ber, sonda seniń ǵáziyneń aspanda boladı. Sońınan kelip, Meniń izime er, – dedi.
22 Biraq jigit bul sózlerdi esitkende túri ózgerip ketti. Ol qapa bolıp, ketip qaldı. Sebebi onıń baylıǵı kóp edi.
23 İysa átirapına qarap, shákirtlerine: – Baylıǵı barlarǵa Quday Patshalıǵına kiriw qanday qıyın! – dedi.
24 Shákirtleri bul sózlerdi esitip, tań qalıstı. Biraq İysa olarǵa jáne: – Balalarım! Quday Patshalıǵına kiriw qanday qıyın!
25 Bay adamnıń Quday Patshalıǵına kiriwinen góre, túyege iyneniń kózinen ótiw ańsatıraq, – dedi.
26 Olar qattı tań qalısıp, bir-birine: – Olay bolsa, kim qutqarıla aladı? – dedi.
27 İysa olarǵa qarap: – Bul adamlardıń qolınan kelmeydi, biraq Qudaydıń qolınan keledi. O'ytkeni Quday ushın múmkin emes nárse joq, – dedi.
28 Sonda Petr sóz baslap, Oǵan: – Minekey, bizler hámme nárseni taslap, Seniń izińe erdik, – dedi.
29 İysa juwap berip: – Shının aytıp turman: kim de kim Men hám Xosh Xabar ushın ya úylerin, ya aǵa-inilerin, ya apa-qarındasların, ya ata-anasın, ya balaların, ya jerlerin taslap shıqsa,
30 ol házir, bul dúnyada quwdalanıwlar menen birlikte júz ese artıǵı menen úylerin de, aǵa-inilerin de, apa-qarındasların da, anaların da, balaların da, jerlerin de aladı hám keleshekte máńgilik ómirge iye boladı.
31 Biraq, birinshilerdiń kóbisi sońǵılar, sońǵılardıń kóbisi birinshiler boladı, – dedi.
32 Olar Erusalimge kóteriletuǵın jolda baratırǵanda, İysa shákirtleriniń aldında júrdi. Shákirtleri tań qalıstı, al erip kiyatırǵanlar qorqınıshta edi. İysa on eki shákirtin jáne shaqırıp aldı da, O'zine ne bolatuǵını haqqında olarǵa ayta baslap, bılay dedi:
33 – Minekey, bizler Erusalimge qaray kóterilip baratırmız. Sol jerde Adam Ulı bas ruwxaniyler hám diniy muǵallimlerdiń qolına uslap beriledi. Olar Onı ólimge húkim etip, basqa millet adamlarına tapsıradı.
34 Olar Onı masqaralap, Oǵan túkiredi hám qamshılap sabap, óltiredi. Al úsh kúnnen keyin, Ol qayta tiriledi.
35 Sonda Zebedeydiń ulları Yaqıp hám Yuxan İysaǵa kelip: – Ustaz! Bizler ne sorasaq ta, sonı Seniń bizler ushın orınlawıńdı qáleymiz, – dedi.
36 İysa olardan: – Meniń sizler ushın ne islewimdi qáleysizler? – dep soradı.
37 Olar: – O'zińniń saltanatlı patshalıǵıńda birewimizdi oń jaǵıńa, ekinshimizdi sol jaǵıńa otırǵız, – desti.
38 İysa: – Sizler ne sorap turǵanıńızdı bilmeysizler. Sizler Men ishetuǵın azap kesesinen ishe alasızlar ma? Meniń shomıldırılatuǵınımday, shomıldırıla alasızlar ma? – dedi.
39 Olar: – Awa, alamız, – dep juwap berdi. İysa olarǵa: – Men ishetuǵın azap kesesinen sizler de ishesizler, Meniń shomıldırılatuǵınımday, sizler de shomıldırılasızlar.
40 Biraq Meniń oń jaǵım yamasa sol jaǵıma otırǵızıw Meniń erkimde emes. Bul orınlar kimlerge arnalǵan bolsa, solar otıradı, – dedi.
41 Qalǵan on shákirt bunı esitkende, Yaqıp penen Yuxanǵa ashıwlanıp qaldı.
42 Sonda İysa olardı qasına shaqırıp alıp: – Basqa milletler arasında húkimdarları bolıp esaplanǵanlar xalıqqa zulımlıq etip, basshıları ústemlik penen basqaratuǵının sizler bilesizler.
43 Biraq, sizlerdiń arańızda bunday bolmasın. Arańızda kim ullı bolǵısı kelse, ol sizlerge xızmetshi bolıwı shárt.
44 Arańızda kim birinshi bolǵısı kelse, ol hámmege qul bolıwı shárt.
45 Sebebi Adam Ulı da O'zine xızmet ettiriwge emes, al O'zi xızmet etiwge hám kóplegen adamlardıń qutqarılıwı ushın O'z janın qurban etiwge keldi, – dedi.
46 Olar Erixoǵa keldi. İysa O'z shákirtleri hám kóp xalıq penen Erixodan shıǵıp baratırǵanda, jol boyında tilenshilik etip, Timeydiń ulı soqır Bartimey otır edi.
47 Ol Nasıralı İysanıń sol jerde ekenin esitkende: – Dawıttıń Urpaǵı İysa! Maǵan rehim ete gór! – dep baqıra basladı.
48 Kóp adamlar únin shıǵarmawın aytıp, oǵan keyidi. Biraq ol onnan da beter qattı baqırıp: – Dawıttıń Urpaǵı! Maǵan rehim ete gór! – dedi.
49 İysa toqtap: – Onı shaqırıń, – dedi. Adamlar soqırdı shaqırıp: – Jigerli bol, ornıńnan tur! Ol seni shaqırıp atır, – dedi.
50 Ol shapanın sheshti de, ornınan ushıp turıp, İysaǵa keldi.
51 İysa onnan: – Meniń sen ushın ne islewimdi qáleyseń? – dep soradı. Soqır adam Oǵan: – Ustaz! Kózlerim kóretuǵın bolsın, – dedi.
52 İysa oǵan: – Bar, isenimiń seni qutqardı, – dedi. Sol waqıtta-aq soqırdıń kózi qaytadan kóretuǵın boldı hám ol İysanıń izine erip, jolǵa tústi.

Mark 11
1 Olar Erusalimge jaqınlap, Záytún tawınıń etegindegi Betfage hám Betaniya degen awıllarǵa kelgende, İysa shákirtleriniń ekewin jumsap,
2 olarǵa bılay dedi: – Qarsı aldıńızdaǵı awılǵa barıńlar. Oǵan kiriwden-aq, ele hesh kim minbegen, baylawlı turǵan bir gúrreni tabasızlar. Onı sheship, alıp kelińler.
3 Eger birew sizlerden: «Nege bunday islep atırsızlar?» – dep sorasa, sizler: «Bul İyemizge kerek. Ol bunı tez qaytarıp jiberedi», – dep juwap berińler.
4 Olar barıp, kóshedegi dárwaza qasında baylanǵan gúrreni taptı hám onı sheship aldı.
5 Sol jerde turǵan geybirewler olarǵa: – Gúrreni sheship alıp ne qılajaqsızlar? – dep soradı.
6 Olar İysanıń aytqanınday juwap bergende, adamlar olarǵa ruxsat berdi.
7 Gúrreni İysaǵa alıp kelip, ózleriniń shapanların onıń ústine salǵanda, İysa minip aldı.
8 Kóp adamlar shapanların jolǵa tósep, al geybirewler daladaǵı tereklerden shaqa kesip alıp, jolǵa jaydı.
9 Aldında hám izde erip kiyatırǵanlar bılay dep baqırıstı: – «Hosanna! İyemizdiń atınan Keliwshi jarılqanǵan!
10 Babamız Dawıttıń jaqınlap kiyatırǵan patshalıǵı jarılqanǵan! Eń joqarıda hosanna!»
11 İysa Erusalimge kelip, İbadatxanaǵa kirdi. Ol jerde hámme nárseni kózden keshirip bolıp, kesh bolǵanlıqtan, on eki shákirti menen Betaniyaǵa ketti.
12 Kelesi kúni olar Betaniyadan shıqqanda, İysa ash boldı.
13 Ol alıstan japıraqları menen qaplanǵan bir ánjir aǵashın kórip, onnan bir nárse tabılar ma eken dep, qasına bardı. Biraq jemis beretuǵın waqtı bolmaǵanlıqtan, japıraqlarınan basqa hesh nárse tappadı.
14 Sonda Ol aǵashqa: – Bunnan bılay, máńgige seniń miyweńnen hesh kim jemesin! – dedi. Bunı shákirtleri de esitti.
15 Olar Erusalimge kelgende, İysa İbadatxanaǵa kirip, ol jerden satıwshılar menen alıwshılardı quwıp shıǵara basladı. Aqsha almastırıwshılardıń stolların, kepter satıwshılardıń otırǵıshların awdarıp tasladı
16 hám İbadatxananıń háwlisi arqalı hesh kimge hesh nárse alıp ótiwge ruxsat etpedi.
17 Sońınan xalıqqa tálim berip: – «Meniń úyim hámme xalıqlar ushın, duwa etiw úyi dep ataladı», – dep jazılmaǵan ba? Al sizler onı qaraqshılardıń uyasına aylandırdıńlar, – dedi.
18 Bas ruwxaniyler hám diniy muǵallimler bunı esitip, Onı joq qılıw jolın izlestire basladı. O'ytkeni pútkil xalıq İysanıń tálimine tań qalısqanlıqtan, olar Onnan qorqatuǵın edi.
19 Kesh bolǵanda, İysa shákirtleri menen qaladan shıǵıp ketti.
20 Olar erte azanda ótip baratırıp, ánjir aǵashınıń tamırına deyin quwrap qalǵanın kórdi.
21 Petr bolǵan waqıyanı esine túsirip, İysaǵa: – Ustaz! Qara, Sen ǵarǵaǵan ánjir aǵashı quwrap qalıptı, – dedi.
22 İysa olarǵa juwap berip: – Qudayǵa isenińler.
23 Sizlerge shının aytıp turman: eger kim de kim bul tawǵa: «Ornıńnan kóterilip, teńizge qula», – dese hám kewlinde gúmanlanbay, aytqanınıń orınlanatuǵınına isense, onıń aytqanı orınlanadı.
24 Sonlıqtan da, sizlerge aytatuǵınım: duwa etkenińizde neni sorasańlar da, alǵanıńızǵa iseniń, sonda ol sizlerge beriledi.
25 Duwa etip turǵanıńızda, birewge ókpeli bolsańız, onı keshiriń, sonda aspandaǵı A'keńiz de sizlerdiń gúnalarıńızdı keshiredi, – dedi.
27 Olar jáne Erusalimge keldi. İysa İbadatxananıń háwlisinde aylanıp júrgende, Oǵan bas ruwxaniyler, diniy muǵallimler hám aqsaqallar kelip,
28 Onnan: – Sen bulardı qanday biylik penen islep júrseń? Saǵan bul islerdi islewge kim biylik bergen? – dep soradı.
29 İysa olarǵa juwap berip: – Men de sizlerge bir soraw bereyin, juwap berińler. Sonda Men de bulardı qanday biylik penen isleytuǵınımdı aytaman.
30 Yaqıyanıń shomıldırıwı aspannan boldı ma yamasa adamlardan ba? Juwap berińler, – dedi.
31 Olar óz ara oylasa basladı: «Eger „aspannan“ desek, Ol: „Sonda nege oǵan isenbedińler“, deydi.
32 „Adamlardan“ deyik pe?» Biraq onday dewge xalıqtan qorqtı, sebebi hámme Yaqıyanı haqıyqıy payǵambar dep sanaytuǵın edi.
33 Sonlıqtan olar İysaǵa: – Bilmeymiz, – dep juwap berdi. İysa olarǵa: – Men de sizlerge bul islerdi qanday biylik penen isleytuǵınımdı aytpayman, – dedi.

Mark 12
1 İysa olarǵa tımsallar menen sóyley basladı: – Bir adam júzim baǵın otırǵızıp, onı diywal menen qorshaptı hám júzimniń suwın sıǵıwǵa arnalǵan shuqır qazıp, gúzet minarasın ornatıptı. Sońınan baǵın diyxanlarǵa ijaraǵa berip, ózi uzaq jerge ketip qalıptı.
2 Terim máwsimi kelgende, ol baǵdıń jemisinen tiyisli úlesin alıw ushın, diyxanlarǵa óziniń bir xızmetshisin jiberipti.
3 Biraq olar xızmetshini uslap alıp sabap, qurı qol qaytarıptı.
4 Ol jáne olarǵa basqa xızmetshisin jibergende, onıń basın jarıp, biyabıray qılıptı.
5 Sonda ol jáne basqa bir xızmetshisin jibergende, olar onı óltiripti. Ol jáne de kóp basqa xızmetshilerin jibergende, geybirewlerin sabap, geybirewlerin óltiripti.
6 Endi bir ǵana adam, onıń súyikli ulı qalıptı. Eń aqırında ol: «Ulımdı húrmet eter» dep, olarǵa óz ulın jiberipti.
7 Biraq diyxanlar bir-birine: «Bul – miyrasxor-ǵo. Júrińler, onı óltireyik, sonda miyras múlki bizlerge qaladı», – desipti.
8 Solay etip, onı uslap alıp óltirip, júzim baǵınan sırtqa shıǵarıp taslaptı.
9 Endi júzim baǵınıń iyesi ne isleydi? Ol kelip, diyxanlardı joq qıladı da, júzim baǵın basqalarǵa beredi.
10 Sizler mına Muxaddes Jazıwdı oqımaǵansızlar ma: «Qurılısshılardıń kereksiz dep taslaǵan tası, U'ydiń múyeshiniń tiykarǵı tası boldı.
11 İyemiz qılǵan bul is, Kózimizge ájayıp kórindi!»
12 Olar bul tımsaldıń ózlerine qarsı aytılǵanın bilip, İysanı qolǵa alıwǵa tırıstı. Biraq xalıqtan qorqqanlıqtan Onı qaldırıp, ketip qaldı.
13 Sońınan olar İysanı sózinen tutıw ushın, pariseylerdiń hám Hirodtıń adamlarınıń geybirewlerin Oǵan jiberdi.
14 Olar İysaǵa kelip: – Ustaz! Bizler Seniń durıs adam ekenińdi hám jaǵımpazlıq etpeytuǵınıńdı bilemiz. O'ytkeni Sen adamlardıń bet-júzine qaramay, Qudaydıń jolın durıs úyretip otırsań. Rim patshası-Qaysarǵa salıq tólew durıs pa yamasa nadurıs pa? Tólewimiz kerek pe yamasa kerek emes pe? – dep soradı.
15 Biraq İysa olardıń eki júzliligin bilip: – Meni nege sınap atırsızlar? Maǵan bir dinar ákelińler, kóreyin, – dedi.
16 Olar alıp kelgende, Ol: – Bunda kimniń súwreti bar hám kimniń atı jazılǵan? – dep soradı. Olar: – Rim patshası-Qaysardıń, – dedi.
17 Sonda İysa olarǵa juwap berip: – Qaysardıń haqın Qaysarǵa, Qudaydıń haqın Qudayǵa berińler, – dedi. Olar Oǵan tań qalıstı.
18 Sońınan qayta tiriliw joq dewshi saddukeylerdiń bir neshesi İysaǵa kelip:
19 – Ustaz! Muwsa bizlerge: «Eger birewdiń aǵası balasız ólip, hayalın qaldırsa, inisi onıń hayalın alıp, óz aǵasınıń urpaǵın dawam ettirsin», – dep jazıp qaldırǵan.
20 Aǵayinli jeti jigit bar edi. Olardıń birinshisi úylenip, izinde bala qaldırmay ólip ketti.
21 Sol hayaldı ekinshisi alıp, ol da izinde bala qaldırmay ólip ketti. U'shinshisine de solay boldı.
22 Jeti aǵayinliniń hesh qaysısı da izinde bala qaldırmastan ólip ketti. Eń sońında hayaldıń ózi de qaytıs boldı.
23 Olar qayta tirilgende, hayal qaysısınıń hayalı boladı? Sebebi ol jetewine de hayal bolǵan-ǵo, – dep soradı.
24 İysa olarǵa juwap berip: – Sizler Muxaddes Jazıwlardı da, Qudaydıń qúdiretin de bilmegenlikten aljasıp tursızlar.
25 O'ytkeni adamlar ólimnen qayta tirilgende úylenbeydi de, turmısqa da shıqpaydı, al aspandaǵı perishteler sıyaqlı boladı.
26 O'lgenlerdiń qayta tiriliwi tuwralı Muwsanıń kitabında, janıp turǵan puta haqqında ayatta, Qudaydıń ne aytqanın oqımaǵansızlar ma? Quday Muwsaǵa: «Men – İbrayımnıń Qudayıman, Isaqtıń Qudayıman, Yaqıptıń Qudayıman», – degen-ǵo.
27 Quday ólilerdiń emes, al tirilerdiń Qudayı. Sizler qattı aljasıp tursızlar, – dedi.
28 Diniy muǵallimlerdiń biri olardıń tartısların esitti. İysanıń olarǵa jaqsı juwap bergenin kórip, Onnan: – Buyrıqlardıń ishinde eń baslısı qaysı? – dep soradı.
29 İysa oǵan: – Eń baslı buyrıq bul: «Tıńla, İzrail! Qudayımız bolǵan İyemiz – jalǵız İyemiz.
30 İyeń bolǵan Qudayıńdı pútkil júregiń, pútkil janıń, pútkil aqıl-oyıń hám pútkil kúshiń menen súy».
31 Ekinshisi mınaday: «O'zińdi súygeniń sıyaqlı, janıńdaǵı adamdı da súy». Bulardan ullı buyrıq joq, – dedi.
32 Diniy muǵallim Oǵan: – Awa, Ustaz! «Quday – jalǵız, Onnan basqa quday joq», – dep durıs ayttıń.
33 Qudaydı pútkil kewliń, pútkil aqılıń, pútkil kúshiń menen súyiw hám ózińdi súygeniń sıyaqlı, janıńdaǵı adamdı da súyiw – jaǵılǵan hámme qurbanlıqlardan hám Quday jolına berilgen sadaqalardan artıq, – dedi.
34 İysa onıń aqılǵa say juwap bergenin kórip: – Sen Quday Patshalıǵınan alıs emesseń, – dedi. Sonnan soń, Oǵan soraw beriwge hesh kimniń batılı barmadı.
35 İysa İbadatxanada adamlarǵa tálim berip atırıp: – Qalayınsha diniy muǵallimler Masixtı Dawıttıń Urpaǵı deydi?
36 Dawıttıń ózi Muxaddes Ruwxtan ilhamlanıp, bılay degen-ǵo: «İyem meniń İyeme ayttı: „Dushpanlarıńdı ayaǵıńnıń astına bastırmaǵanımsha, Meniń oń jaǵımda otır!“»
37 Dawıttıń ózi Onı «İyem» dep ataǵan bolsa, Ol qalayınsha onıń Urpaǵı boladı? – dep soradı. Kóp xalıq Onı quwanısh penen tıńladı.
38 İysa tálim berip: – Diniy muǵallimlerden saq bolıńlar! Olar uzın kiyim kiyip júriwdi, bazar maydanlarında ózlerine sálem beriliwin,
39 májilisxanalarda sıylı orında, zıyapatlarda tórde otırıwdı jaqsı kóredi.
40 Olar jesir hayallardıń úylerin jalmap jutıp, kózge kóriniw ushın uzın duwa etedi. Bunday adamlar eń awır jaza aladı, – dedi.
41 İysa İbadatxanadaǵı sadaqa qutısınıń qarsısında xalıqtıń qutıǵa aqsha salıwına qarap otırdı. Baylardıń kóbisi kóp aqsha saldı.
42 Sonda bir jarlı jesir hayal kelip, eki tiyin saldı.
43 İysa shákirtlerin qasına shaqırıp alıp: – Sizlerge shının aytıp turman: bul jarlı jesir hayal qutıǵa aqsha salǵanlardıń hámmesinen kóp saldı.
44 Sebebi olardıń hámmesi óz baylıqlarınan awısqanın saldı. Al bul hayal jarlı bolsa da, kún kórisine kerekli barlıq aqshasın saldı, – dedi.

Mark 13
1 İysa İbadatxanadan shıǵıp baratırǵanda, shákirtleriniń biri: – Ustaz, qara, qanday ájayıp taslar, qanday ájayıp imaratlar! – dedi.
2 İysa oǵan: – Mına sawlatlı imaratlardı kórip tursań ba? Bul jerde tas ústinde tas qalmaydı, hámmesi qıyratıladı, – dedi.
3 Sońınan İysa Záytún tawında, İbadatxananıń qarsı aldında otırǵanda, Petr, Yaqıp, Yuxan hám Andrey awlaqta Onnan:
4 – Bizlerge ayt, bular qashan boladı hám bulardıń hámmesiniń bolatuǵının qanday belgi bildiredi? – dep soradı.
5 Sonda İysa olarǵa bılay dep ayta basladı: – Birewlerdiń sizlerdi aldawınan saq bolıńlar!
6 O'ytkeni kópler Meniń atım menen kelip: «Men – Masixpan» dep, kóp adamlardı aldaydı.
7 Sizler urıslardıń shawqımın hám urıslar haqqında mısh-mıshlardı esitkende qáweterlenbeńler. Bulardıń bolıwı shárt, biraq bul ele aqırı emes.
8 Sebebi millet milletke qarsı, patshalıq patshalıqqa qarsı kóteriledi. Kóp jerlerde jer silkiniwler hám asharshılıqlar boladı. Bul waqıyalar tolǵaq azabınıń baslanıwınday boladı.
9 O'zlerińizge saq bolıńlar! O'ytkeni sizler húkim etiliwge uslap berilesizler hám májilisxanalarda tayaq jeysizler. Jáne de, Men sebepli hákimler hám patshalardıń aldılarına aparılıp, olarǵa gúwalıq beresizler.
10 Biraq dáslep Xosh Xabar hámme xalıqlarǵa járiyalanıwı shárt.
11 Sizlerdi uslap alıp, húkim etiwge aparatırǵanda, ne aytıwdı oylap, aldın ala tınıshsızlanbańlar. Sol waqıtta sizlerge ne berilse, sonı aytıńlar. Sebebi sizler emes, al Muxaddes Ruwx sóyleydi.
12 Tuwısqanı tuwısqanın, ákesi balasın ólimge uslap beredi. Balaları da ata-analarına qarsı shıǵıp, olardı óltirtedi.
13 Meniń atım sebepli, sizlerdi hámme jek kóredi. Biraq aqırına deyin shıdaǵan qutqarıladı.
14 – Wayran etiwshi jerkenishliniń turıwǵa bolmaytuǵın jerde turǵanın kórgenińizde (oqıǵan adam mánisin túsinsin), Yahudiyadaǵılar tawlarǵa qashsın!
15 Kim de kim úyiniń tóbesinde bolsa, tómenge túspesin hám bir nárse alayın dep úyine kirmesin.
16 Al kim de kim atızda bolsa, shapanın alıw ushın izine qaytpasın.
17 Sol kúnleri júkli hám emiziwli hayallarǵa qanday qıyın boladı!
18 Bulardıń qıs máwsiminde bolmawı ushın duwa etińler.
19 O'ytkeni sol kúnleri Quday bul dúnyanı jaratqannan beri usı kúnge deyin bolmaǵan hám qaytıp bolmaytuǵın apat boladı.
20 Eger İyemiz sol kúnlerdiń sanın qısqartpaǵanda, hesh kim aman qalmas edi. Biraq Ol O'ziniń tańlap alǵanları ushın, sol kúnlerdiń sanın qısqarttı.
21 Sonda eger sizlerge birew: «Qarańlar, Masix bul jerde» yamasa: «Qarańlar, Ol ana jerde» dese, isenbeńler.
22 Sebebi jalǵan masixlar hám jalǵan payǵambarlar payda bolıp, eger múmkin bolsa, tańlap alınǵanlardı aldaw ushın, káramatlı belgiler hám tań qalarlıq islerdi kórsetedi.
23 Sonlıqtan saq bolıńlar! Men hámmesin sizlerge aldın ala aytıp atırman.
24 – Biraq sol kúnleri, sol apattan keyin, «kún qarańǵılanadı, ay óz jaqtısın túsirmeydi.
25 Juldızlar aspannan túsip, aspan kúshleri silkinedi».
26 Sonda adamlar Adam Ulınıń ullı qúdiret hám saltanat penen bultlarda kiyatırǵanın kóredi.
27 Ol O'z perishtelerin jiberip, dúnyanıń tórt tárepinen, jerdiń shetinen baslap aspannıń shetine deyin, O'ziniń tańlap alǵanların jıynap aladı.
28 – A'njir aǵashın mısalǵa alıńlar: onıń shaqaları jumsarıp, japıraq shıǵara baslaǵanda, jazdıń jaqın ekenin bilesizler.
29 Sol sıyaqlı, usı waqıyalardıń orınlanıp atırǵanın kórseńler, Adam Ulınıń jaqınlap, esik aldında turǵanın bilińler.
30 Sizlerge shının aytıp turman: bul áwlad joq bolıp ketpesten burın bulardıń hámmesi boladı.
31 Aspan hám jer joyıladı, biraq Meniń sózlerim hesh qashan joyılmaydı.
32 – Sol kúndi yamasa sol saattı hesh kim de bilmeydi: aspandaǵı perishteler de, Uldıń O'zi de, tek ǵana A'kem biledi.
33 Abaylańlar hám sergek bolıńlar, óytkeni sol waqıttıń qashan keletuǵının bilmeysizler.
34 Bul – bir adamnıń sayaxatqa ketip baratırıp, úyindegi xızmetshilerine basqarıwǵa biylik bergeni hám hár birine is tapsırıp, dárwaza qarawılına sergek bolıwdı buyırǵanı sıyaqlı.
35 Solay etip, sizler de sergek bolıńlar. Sebebi úy iyesiniń keshte me, yarım aqshamda ma, qoraz shaqırǵanda ma, erte azanda ma, qashan keletuǵının bilmeysizler.
36 Ol kútilmegende kelip, sizlerdiń uyıqlap atırǵanıńızdı kórmesin.
37 Sizlerge aytatuǵınımdı hámmege aytaman: sergek bolıńlar!

Mark 14
1 Qutqarılıw hám Ashıtqısız nan bayramına eki kún qalǵan edi. Bas ruwxaniyler hám diniy muǵallimler İysanı hiyle menen uslap alıp, óltiriwdiń jolın izlestirdi.
2 Biraq olar: «Xalıq arasında qozǵalań bolmawı ushın, bul isti bayram kúnleri islemeyik», – desti.
3 İysa Betaniyada, burın maqaw kesel bolǵan Simonnıń úyinde, dasturxan basında otırǵanda, mármer ıdısta sap nardtan islengen qımbat bahalı átir mayı bar bir hayal keldi. Ol ıdıstı sındırdı da, maydı İysanıń basına quydı.
4 Geybirewler ashıwlanıp, bir-birine: – Bul may nege biykarǵa ısırap etildi?
5 Onı úsh júz dinardan da qımbatıraqqa satıp, aqshasın jarlılarǵa úlestirip beriwge bolar edi-ǵo, – desip, hayaldı ayıplay basladı.
6 Biraq İysa: – Hayaldı tınıshına qoyıńlar. Onı nege uyaltıp atırsızlar? Ol Maǵan jaqsılıq isledi-ǵo.
7 O'ytkeni jarlılar sizler menen bárqulla birge, olarǵa qálegen waqtıńızda járdem bere alasızlar. Biraq Men sizler menen bárqulla birge bolmayman.
8 Ol qolınan kelgenin isledi. Meniń deneme aldın ala átir may quyıp, onı jerlewge tayarladı.
9 Sizlerge shının aytıp turman: Xosh Xabar dúnyanıń qay jerinde járiyalansa da, bul hayal eske alınıp, onıń islegen isi aytılatuǵın boladı, – dedi.
10 Sońınan on eki shákirttiń biri bolǵan Yahuda İsqariot İysanı uslap beriw ushın bas ruwxaniylerge bardı.
11 Olar bunı esitip, quwanısıp qaldı hám oǵan gúmis teńge beriwdi wáde etti. Yahuda da İysanı uslap beriwge qolaylı payıt izledi.
12 Ashıtqısız nan bayramınıń birinshi kúni Qutqarılıw bayramınıń qozısı shalınǵanda, shákirtleri İysaǵa: – Qutqarılıw bayramınıń asın jewiń ushın, bizlerdiń qay jerge barıp tayarlıq kóriwimizdi qáleyseń? – desti.
13 Ol shákirtleriniń ekewin jiberip, olarǵa: – Qalaǵa barıńlar, ol jerde sizlerge gúze menen suw kóterip kiyatırǵan adam gezleskende, onıń izine erińler.
14 Ol kirgen úydiń iyesine: «Ustazımız: „Shákirtlerim menen birge bayram asın jeytuǵın bólme qáne?“ – dep sorap atır», deńler.
15 Ol sizlerge tósekler tóselip tayar turǵan joqarıdaǵı úlken bólmeni kórsetedi. Bizlerge sol jerde bayram asın tayarlańlar, – dedi.
16 Shákirtleri shıǵıp, qalaǵa keldi hám İysanıń aytqanların tawıp, bayram asın tayarladı.
17 Kesh bolǵanda, İysa on eki shákirti menen birge keldi.
18 Olar awqatlanıp otırǵanda, İysa: – Sizlerge shının aytıp turman: Meniń menen awqatlanıp otırǵan arańızdaǵı birińiz Maǵan satqınlıq isleydi, – dedi.
19 Olar qapa bolıp, birinen soń biri Onnan: – Men emespen-ǵo, ya? – dep soray basladı.
20 İysa olarǵa juwap berip: – On eki shákirtimniń biri, Meniń menen bir tabaqqa nanın malıp atırǵan adam – sol.
21 Adam Ulı O'zi haqqında jazılǵanday baratır, biraq Adam Ulına satqınlıq qılıwshı hásiret shegedi! Ol adamnıń bul dúnyaǵa kelmegeni ózi ushın jaqsıraq bolar edi, – dedi.
22 Olar awqatlanıp otırǵanda, İysa nan alıp, Qudayǵa shúkirlik etti. Onı sındırıp, shákirtlerine berdi de: – Alıńlar, bul – Meniń denem, – dedi.
23 Soń keseni alıp, Qudayǵa shúkirlik etti de, olarǵa berdi. Onnan hámmesi ishti.
24 Olarǵa: – Bul – kóp adamlar ushın tógiletuǵın, Jańa Kelisimdi bekitetuǵın Meniń qanım.
25 Sizlerge shının aytıp turman: Quday Patshalıǵında jańasın ishetuǵın kúnime deyin, júzim ishimliginen qaytıp ishpeymen, – dedi.
26 Sońınan olar Qudaydı jırlaytuǵın qosıq aytıp, Záytún tawına ketti.
27 İysa olarǵa: – Sizlerdiń hámmeńiz Meni taslap ketesizler. Sebebi bılay dep jazılǵan: «Shopandı urǵanımda, Qoylar tarqap ketedi».
28 Biraq qayta tirilgenimnen keyin, sizlerden burın Galilaǵa baraman, – dedi.
29 Petr Oǵan: – Seni hámmesi taslap ketse de, men taslap ketpeymen, – dedi.
30 Sonda İysa oǵan: – Saǵan shının aytıp turman: búgin túnde qoraz eki ret shaqıraman degenshe, sen Mennen úsh ret tanasań, – dedi.
31 Biraq Petr qızıp ketip: – Maǵan Seniń menen birge óliwge tuwra kelse de, Sennen hesh qashan tanbayman, – dedi. Qalǵanlarınıń hámmesi de solay dedi.
32 Olar Getsemani dep atalatuǵın jerge keldi. İysa shákirtlerine: – Men duwa etip bolaman degenshe, sizler usı jerde otırıńlar, – dedi.
33 O'zi menen birge Petr, Yaqıp hám Yuxandı alıp, qattı qáweterlenip, qıynala basladı.
34 Olarǵa: – Janım ólerdey qıynalıp tur. Sizler usı jerde qalıp, sergek bolıp turıńlar, – dedi.
35 Shetirek shıǵıp, jerge jıǵıldı da, múmkin bolsa bul saattıń O'zinen ótiwin sorap, duwa ete basladı.
36 – A'ke, A'kejanım! Saǵan hámmesi múmkin. Bul azap kesesin Mennen ótkizip jiber. Biraq Meniń emes, Seniń qálegeniń bolsın, – dedi.
37 İysa shákirtleriniń qasına qaytıp kelip, olardıń uyıqlap atırǵanın kórdi de, Petrge: – Simon, uyıqlap atırsań ba? Uyıqlamay bir saat ta otıra almadıń ba?
38 Azǵırılmawıńız ushın sergek bolıp, duwa etińler. Ruwx qáleydi, biraq dene hálsiz, – dedi.
39 Ol jáne barıp, sol sózlerin aytıp, duwa etti.
40 Qaytıp kelip, olardıń jáne uyıqlap atırǵanın kórdi. O'ytkeni kózlerin uyqı basqan edi. Olar İysaǵa ne dep juwap bererin bilmedi.
41 İysa úshinshi ret qaytıp kelip, olarǵa: – Sizler ele uyıqlap, dem alıp atırsızlar ma? Boldı, waqıt keldi. Adam Ulı gúnakarlardıń qolına uslap beriledi.
42 Turıńlar, kettik. Qarańlar, Maǵan satqınlıq qılıwshı jaqınladı, – dedi.
43 Tap sol waqıtta, İysa ele sóylep turǵanda, on eki shákirtiniń biri Yahuda keldi. Onıń menen birge bas ruwxaniyler, diniy muǵallimler hám aqsaqallar jibergen bir topar adamlar bar edi. Adamlar qolına qılısh hám shoqmar uslaǵan edi.
44 Satqınlıq qılıwshı olarǵa belgi berip: «Men kimdi súysem, Ol – Sonıń O'zi. Onı uslap, abaylap alıp ketińler», – degen edi.
45 Yahuda keldi de, dárriw İysaǵa jaqınlasıp, Oǵan: – Ustaz! – dep, Onı súydi.
46 Al adamlar İysaǵa qol salıp, uslap aldı.
47 Biraq İysanıń qasında turǵanlardıń birewi qılıshın suwırıp alıp, bas ruwxaniydiń qulınıń qulaǵın shawıp tasladı.
48 Sonda İysa olarǵa: – Meni uslaw ushın, jınayatshıǵa qarsı shıqqanday bolıp, qılısh hám shoqmar alıp keldińler me?
49 Men hár kúni sizler menen İbadatxanada birge bolıp, tálim bergenimde, Meni uslamadıńlar. Biraq, Muxaddes Jazıwlar orınlanıwı shárt, – dedi.
50 Sonda shákirtleriniń hámmesi Onı taslap, qashıp ketti.
51 Jalańash denesine tawar oraǵan bir jas jigit Onıń izine erip baratır edi. Olar onı uslap alǵanda,
52 ol oranǵan tawarın taslap, jalańash qashıp ketti.
53 Olar İysanı bas ruwxaniyge apardı. Ol jerge hámme bas ruwxaniyler, aqsaqallar hám diniy muǵallimler jıynaldı.
54 Petr İysaǵa bas ruwxaniydiń háwlisiniń ishine deyin uzaqtan erip kelip, háwlide saqshılar menen birge otqa jılınıp otırdı.
55 Bas ruwxaniyler hám pútkil joqarǵı keńes İysanı ólim jazasına húkim etiw ushın, Oǵan qarsı gúwalıq izledi, biraq taba almadı.
56 Sebebi kóp adamlar Oǵan qarsı jalǵan gúwalıqlar berse de, gúwalıqları bir-birine sáykes kelmes edi.
57 Sońınan geybirewler ornınan turıp, Oǵan qarsı jalǵan gúwalıq berip:
58 – Bizler Onıń: «Adam qolınan qurılǵan bul İbadatxananı Men buzıp taslap, úsh kúnniń ishinde adam qolınan qurılmaǵan basqa İbadatxana quraman», – degenin esittik, – dedi.
59 Biraq olardıń gúwalıǵı da sáykes kelmedi.
60 Sonda bas ruwxaniy ortaǵa shıǵıp, İysadan: – Olar Saǵan qarsı gúwalıq berip atır-ǵo. Sen nege hesh juwap bermeyseń? – dep soradı.
61 Biraq İysa úndemedi hám hesh juwap qaytarmadı. Bas ruwxaniy Onnan jáne: – Alǵıslınıń Ulı – Masix Senbiseń? – dep soradı.
62 İysa: – Awa, Men. Sizler Adam Ulınıń Qúdiretli Qudaydıń oń jaǵında otırǵanın hám aspandaǵı bultlarda kiyatırǵanın kóresizler, – dedi.
63 Sonda bas ruwxaniy óz kiyimlerin jırtıp: – Endi bizlerge gúwalardıń nege keregi bar?
64 Qudayǵa til tiygizgenin esittińler-ǵo. Sizlerdiń qararıńız qanday? – dedi. Olardıń hámmesi İysanı ólim jazasına húkim etiwge qarar etti.
65 Geybirewler Oǵan túkire basladı hám betin baylap, Onı mushlap urdı da, Oǵan: – Qánekey, wáliylik et, – desti. Saqshılar da Onı shapalaq penen urdı.
66 Petr ishki háwlide otırǵanda, bas ruwxaniydiń shorı qızlarınan biri keldi.
67 Ol otqa jılınıp otırǵan Petrdi kórip, oǵan tigilip qaradı da: – Sen de sol Nasıralı İysa menen birge ediń-ǵo, – dedi.
68 Biraq Petr tanıp: – Seniń ne aytıp turǵanıńdı bilmeymen hám túsinbeymen, – dedi de, sırtqı háwlige shıǵıp ketti.
69 Shorı qız onı kórip, sol jerdegilerge jáne: – Bul adam – solardıń biri, – dep ayta basladı.
70 Biraq Petr jáne tandı. Birazdan soń, sol jerde turǵanlar Petrge: – Rasında da, sen solardıń biriseń, óytkeni galilalısań-ǵo, – dedi.
71 Ol: – Sizler aytıp turǵan bul Adamdı men tanımayman, – dep ant iship, ózin ózi ǵarǵay basladı.
72 Sol waqıtta-aq qoraz ekinshi ret shaqırdı. Petr İysanıń ózine: «Qoraz eki ret shaqıraman degenshe, sen Mennen úsh ret tanasań», – degen sózi esine túsip, jılap jiberdi.

Mark 15
1 Tań atıwdan bas ruwxaniyler, aqsaqallar, diniy muǵallimler hám pútkil joqarǵı keńes másláhátlesip aldı da, İysanı baylap, rimli hákim Pilatqa aparıp tapsırdı.
2 Pilat Onnan: – Sen Yahudiylerdiń Patshasımısań? – dep soradı. İysa oǵan: – Sol ekenimdi óziń ayttıń, – dep juwap berdi.
3 Bas ruwxaniyler Onı kóp nárselerde ayıpladı.
4 Pilat jáne İysadan sorap: – Sen hesh juwap bermeyseń be? Qara, olar Saǵan qanshama ayıp taǵıp atır, – dedi.
5 Biraq İysa hesh juwap bermegenlikten, Pilat hayran qaldı.
6 Hár Qutqarılıw bayramında Pilat xalıq soraǵan bir tutqındı bosatıp beretuǵın edi.
7 Sol waqıtta qamaqta qozǵalań waqtında óziniń sherikleri menen adam óltirgen Baraba degen bir adam bar edi.
8 Xalıq Pilatqa kelip, ádettegidey isleytuǵın isin olar ushın islep, bir tutqındı bosatıp beriwin soray basladı.
9 Pilat olardan: – Yahudiylerdiń Patshasın bosatıp beriwimdi qáleysizler me? – dep soradı.
10 Sebebi ol bas ruwxaniylerdiń İysanı ózine kúnshillik penen uslap bergenin biletuǵın edi.
11 Biraq bas ruwxaniyler xalıqtı úgitlep, İysanıń ornına Barabanı bosatıp beriwdi talap ettirdi.
12 Pilat olarǵa jáne: – Olay bolsa, sizler Yahudiylerdiń Patshası dep ataǵan Adamǵa ne isleyin? – dedi.
13 Olar: – Onı atanaq aǵashqa shegelet! – dep baqırıstı.
14 Pilat olardan: – Ol qanday jamanlıq isledi, aqırı? – dep soradı. Biraq olar qattıraq baqırısıp: – Onı atanaq aǵashqa shegelet! – dedi.
15 Sonda Pilat xalıqtı qanaatlandırıw ushın Barabanı bosatıp berdi. Al İysanı qamshılatqannan soń, atanaq aǵashqa shegelewge tapsırdı.
16 A'skerler İysanı húkimet sarayınıń ishki háwlisine alıp barıp, pútkil áskerlerdi jıynadı.
17 Olar İysaǵa shım qızıl shapan kiygizdi de, tikenli shıbıqlardan taj órip, basına saldı.
18 Sońınan: – Jasasın, Yahudiylerdiń Patshası! – dep baqırısa basladı.
19 Basına qamıs penen urıp, Oǵan túkirdi de, aldında dize búgip, tájim etti.
20 Masqaralap bolǵannan soń, olar İysanıń ústindegi shım qızıl shapandı sheship alıp, Oǵan O'z kiyimin kiygizdi de, atanaq aǵashqa shegelew ushın alıp ketti.
21 İskender hám Rufustıń ákesi, Simon degen kireneli bir adam awıldan kiyatırıp, sol jerden ótip baratır edi. Onı İysanıń atanaq aǵashın arqalap alıp júriwge májbúrledi.
22 Olar İysanı Golgota dep atalǵan, yaǵnıy «Bas súyek ornı» degendi ańlatatuǵın jerge alıp keldi.
23 Oǵan mirra qosılǵan sharaptı bergende, Ol ishiwden bas tarttı.
24 İysanı atanaq aǵashqa shegelep bolǵannan soń, kim ne alar eken dep shek taslasıp, óz ara Onıń kiyimlerin bólisti.
25 Olar İysanı atanaq aǵashqa shegelegende, saat azanǵı toǵız edi.
26 Onıń bas betinde ayıbın kórsetetuǵın: «YaHUDİYLERDİЊ PATShASI» degen jazıw bar edi.
27 İysa menen birge eki qaraqshını da, birewin oń, ekinshisin sol tárepine atanaq aǵashqa shegeledi.
29 O'tip baratırǵanlar basların shayqadı hám Onıń ústinen kúlip: – Háy, İbadatxananı buzıp, Onı úsh kúnniń ishinde qayta tikleyjaq bolǵan, Sen!
30 O'zińdi O'ziń qutqarıp, atanaq aǵashtan túsip kórshi! – dedi.
31 Bas ruwxaniyler menen diniy muǵallimler de Onı mazaq qılıp, bir-birine: – Bul basqalardı qutqarıp, O'zin O'zi qutqara almaydı!
32 İzraildıń Patshası Masix házir atanaq aǵashtan tússin, sonda bizler kórip, Oǵan isenemiz, – desti. İysa menen birge atanaq aǵashqa shegelengenler de Onı mazaq etti.
33 Túski saat on ekiden baslap, tústen keyin saat úshke deyin pútkil jerdi qarańǵılıq qaplap turdı.
34 Saat úshte İysa qattı dawıs penen: – Eloy, Eloy! Lama sabaxtani? – dep baqırdı. Bul: «Qudayım, Qudayım! Nege Meni taslap kettiń?» – degendi ańlatadı.
35 Sol jerde turǵanlardıń geybirewleri bunı esitip: – Qarańlar, Ol İliyastı shaqırıp atır, – desti.
36 Sonda bir adam juwırıp barıp, sorǵıshtı sirke suwına sińdirdi hám onı bir tayaqqa qadadı da, Oǵan ishiwge berip: – Toqtay turıń! İliyas kelip, Onı túsirip alar ma eken, kóreyik! – dedi.
37 Al İysa qattı baqırdı da, jan tapsırdı.
38 Sol waqıtta İbadatxananıń Muxaddesxanasındaǵı perde joqarıdan tómenge deyin qaq ayırılıp, ekige bólindi.
39 İysanıń qarsısında turǵan júzbası Onıń usılay jan tapsırǵanın kórip: – Haqıyqattan da, bul Adam – Qudaydıń Ulı eken, – dedi.
40 Sol jerde uzaqtan qarap turǵan bir neshe hayal bar edi. Olardıń arasında: magdalalı Máriyam, kishkene Yaqıp penen İosestiń anası Máriyam hám Salomiya boldı.
41 Olar İysaǵa Galilada bolǵan waqtında erip júrip, Oǵan xızmet etken edi. Ol jerde İysa menen birge Erusalimge kelgen basqa kóp hayallar da bar edi.
42 Kún kesh boldı. Bul kún tayarlıq kúni, yaǵnıy shembi kúninen aldıńǵı juma kúni edi.
43 Sonda joqarǵı keńestiń húrmetli aǵzası, Qudaydıń Patshalıǵın kútiwshi arimatiyalı Yusup keldi. Ol batıllıq penen Pilattıń aldına kirdi de, İysanıń denesin soradı.
44 Pilat İysanıń álle qashan ólgenine hayran qalıp, júzbasını shaqırtıp aldı da: – O'lgenine kóp waqıt boldı ma? – dep soradı.
45 Júzbasıdan bilip alǵannan soń, ol deneni Yusupke berdi.
46 Yusup kepinlik tawar satıp aldı. Ol İysanıń denesin atanaq aǵashtan túsirip alıp, kepin menen oradı da, jartasta oyılǵan qábirge qoyıp, qábirdiń awzına bir tastı domalatıp qoydı.
47 Magdalalı Máriyam menen İosestiń anası Máriyam İysanıń qay jerge qoyılǵanın kórdi.

Mark 16
1 Dem alıs kúni ótkennen soń, magdalalı Máriyam, Yaqıptıń anası Máriyam hám Salomiya İysanıń denesine jaǵıw ushın xosh iyisli may satıp aldı.
2 Olar hápteniń birinshi kúni, yaǵnıy ekshembi kúni quyash shıǵıwdan tań azanda qábirge keldi.
3 O'z ara: – Qábirdiń awzındaǵı tastı bizlerge kim domalatıp berer eken? – dep sóylesti.
4 Biraq basların kóterip qarap, tastıń domalatıp taslanǵanın kórdi. Tas júdá úlken edi.
5 Qábirdiń ishine kirgen olar oń tárepte otırǵan aq kiyimli bir jas jigitti kórip, qorqıp ketti.
6 Jigit olarǵa: – Qorqpańlar! Sizler atanaq aǵashqa shegelengen Nasıralı İysanı izlep júrsizler-ǵo. Ol qayta tirildi, Ol bul jerde joq. Mine, Onıń qoyılǵan jeri.
7 Endi barıp, Onıń shákirtlerine hám Petrge: «Ol sizlerden burın Galilada boladı. O'ziniń aytqanınday, Onı sol jerde kóresizler», – dep aytıńlar, – dedi.
8 Hayallar qattı qorqısıp hám qaltırasıp, qábirden shıǵıp qashıp ketti. Qorqqanlıqtan, hesh kimge hesh nárse aytpadı.
9 İysa hápteniń birinshi kúni, yaǵnıy ekshembi kúni erte tańda qayta tirilip, birinshi bolıp magdalalı Máriyamǵa kórindi. İysa burın onnan jeti jindi quwıp shıǵarǵan edi.
10 Máriyam barıp, bunı İysa menen birge bolǵanlarǵa xabarladı. Olar jılap, qayǵırıp otırǵan edi.
11 Biraq olar İysanıń tiri ekenin hám Máriyamnıń Onı kórgenin esitse de, isenbedi.
12 Sońınan İysa awılǵa baratırǵan olardıń ekewine basqasha túrde kórindi.
13 Olar qaytıp kelip, basqa shákirtlerge xabarlaǵanda, olarǵa da isenbedi.
14 Sońınan İysa awqatlanıp otırǵan on bir shákirtine kórinip, olardı isenbewshilikte hám qaysarlıqta ayıpladı. O'ytkeni olar Onıń tirilgenin kórgenlerge isenbegen edi.
15 İysa olarǵa bılay dedi: – Pútkil dúnya boylap júrińler hám barlıq adamlarǵa Xosh Xabardı járiyalańlar.
16 Kim de kim isenip shomıldırılsa, qutqarıladı, al kim de kim isenbese, húkim etiledi.
17 İsengenler menen mınaday káramatlı belgiler birge boladı: Meniń atım menen jinlerdi quwıp shıǵarıp, jańa tillerde sóyleydi.
18 Qolları menen jılanlardı uslap alsa da hám uwlı zat ishse de, olarǵa zıyan kelmeydi. Awırıwlardıń ústilerine qolların qoyǵanda, olar shıpa tabadı.
19 İyemiz İysa olarǵa usılardı aytıp bolǵannan soń, aspanǵa alındı hám Qudaydıń oń tárepine otırdı.
20 Al shákirtleri barıp, hámme jerde Xosh Xabardı járiyalap júrdi. İyemiz olar menen birge islep, O'z sózin káramatlı belgiler arqalı tastıyıqlaytuǵın edi.

Luka 1
1 Aramızda bolıp ótken belgili waqıyalardı kóplerdiń álle qashan bayan etpekshi bolǵanı bizlerge málim.
2 Olar bul waqıyalarǵa bastan-aq gúwa bolǵanlardıń hám Xosh Xabardı járiyalawshılardıń bizlerge jetkizgen nárselerin jazǵan edi.
3 -
4 Solay etip, húrmetli Teofil, ózińizge úyretilgen bul táliymattıń haqıyqıy ekenin siz de biliwińiz ushın, men de bastan-ayaq hámmesin muqıyatlap úyrenip shıǵıp, barlıq waqıyalardı izbe-izlik penen sizge jazıwdı maqul taptım.
5 Yahudiya elinde, patsha Hirod zamanında, Abiya toparınan Zekeriya atlı bir ruwxaniy bar edi. Onıń hayalı Xaron áwladınan shıqqan bolıp, atı Elizabeta edi.
6 Olardıń ekewi de Quday aldında haq adamlar bolıp, Jaratqan İyemizdiń barlıq buyrıq hám qaǵıydaların buljıtpay orınlap jasaytuǵın edi.
7 Elizabeta násilsiz bolǵanlıqtan, olar biyperzent edi. Jáne ekewi de qartayǵan edi.
8 Kúnlerdiń birinde óz toparınıń gezegi kelip, Zekeriya Quday aldında ruwxaniylik xızmetin atqarıp turǵanda,
9 ruwxaniylerdiń ádeti boyınsha xosh iyisli zatlardı tútetiw ushın, Jaratqan İyemizdiń İbadatxanasındaǵı Muxaddesxanaǵa kiriw shegi oǵan tústi.
10 Xosh iyisli zatlardı tútetiw waqtında jıynalǵan xalıqtıń hámmesi sırtta duwa etip tur edi.
11 Sonda Jaratqan İyemizdiń bir perishtesi xosh iyisli zatlar tútetiletuǵın orınnıń oń tárepinde payda bolıp, Zekeriyaǵa kórindi.
12 Onı kórgen Zekeriya qorqıp, albırap qaldı.
13 Biraq perishte oǵan bılay dedi: – Qorqpa, Zekeriya! Seniń etken duwań qabıl boldı. Hayalıń Elizabeta saǵan ul tuwıp beredi, onıń atın Yaqıya dep qoyasań.
14 Ol saǵan quwanısh hám shadlıq alıp keledi. Onıń dúnyaǵa kelgenine kóp adamlar quwanadı.
15 Sebebi ol Quday názerinde ullı adam bolıp, hesh araq-sharap ishpeydi. Anasınıń qursaǵında jatırǵannan baslap, Muxaddes Ruwxqa toladı.
16 Ol İzrail perzentleriniń kóbisin olardıń Jaratqan İyesi – Qudayǵa qaytaradı.
17 A'kelerdi balaları menen jarastırıp, boysınbaytuǵınlardı haq adamlardıń danalıq jolına túsirip, xalıqtı İyemizdiń keliwine tayarlaw ushın, ol İliyastıń ruwxı hám qúdireti menen İyemizdiń aldında júrip keledi.
18 Sonda Zekeriya perishtege: – Bulardıń ras ekenin men qayaqtan bilemen? O'ytkeni men ǵarrıman, hayalım da qartayǵan-ǵo, – dedi.
19 Perishte oǵan juwap berip: – Men Quday aldında turıwshı Jabrayılman. Seniń menen sóylesip, saǵan usı xosh xabardı jetkiziw ushın jiberilgenmen.
20 Biraq, waqtı kelgende orınlanatuǵın sózlerime isenbegeniń ushın, usılar ámelge aspaǵansha sóyley almay, gúń bolıp qalasań, – dedi.
21 Sol waqıtta Zekeriyanı kútip turǵan xalıq onıń Muxaddesxanada irkilip atırǵanına hayran boldı.
22 Zekeriya sırtqa shıqqanda, xalıqqa sóyley almay qaldı. Sonda xalıq onıń Muxaddesxanada ayan kórgenin túsindi. Zekeriya gúń bolıp qalıp, xalıq penen ımlasıp sóylesti.
23 O'ziniń xızmet etetuǵın kúnleri tamam bolǵannan keyin, Zekeriya úyine qayttı.
24 Aradan kúnler ótkennen soń, onıń hayalı Elizabeta hámledar bolıp, bes ay jasırınıp júrdi.
25 «Jaratqan İyem maǵan názer awdarǵan kúnlerde bul isti islep, adamlar aldındaǵı masqarashılıqtı mennen alıp tasladı», – dedi ol.
26 Elizabetanıń hámledar bolǵanına altı ay tolǵanda, Quday Jabrayıl perishteni Galila úlkesiniń Nasıra dep atalatuǵın qalasına,
27 Dawıt áwladınan shıqqan Yusup degen jigitke atastırılǵan bir qızǵa jiberdi. Qızdıń atı Máriyam edi.
28 Perishte úyge kirip, oǵan: – Sálem saǵan, Quday jarılqaǵan! Jaratqan İyemiz seniń menen birge, – dedi.
29 Máriyam perishteniń sózlerine ań-tań boldı hám bul qanday sálemlesiw boldı eken dep, oylanıp qaldı.
30 Perishte oǵan bılay dedi: – Qorqpa, Máriyam, sen Qudaydıń miyrimine eristiń!
31 Mine, sen hámledar bolıp, Ul tuwasań hám Onıń atın İysa dep qoyasań.
32 Ol ullı bolıp, Qúdiretli Qudaydıń Ulı dep ataladı. Jaratqan İyemiz – Quday Oǵan babası Dawıttıń taxtın beredi.
33 Ol Yaqıp xalqınıń ústinen máńgige patshalıq etedi hám Onıń patshalıǵınıń shegi bolmaydı.
34 Máriyam perishteden: – Men er adamǵa jaqınlamaǵan bolsam, bul qalay boladı? – dep soradı.
35 Perishte oǵan juwap berip: – Seniń ústińe Muxaddes Ruwx túsedi hám Qúdiretli Qudaydıń kúshi saǵan sayasın saladı. Sonlıqtan da, sennen tuwılajaq Muxaddes Bala – Qudaydıń Ulı dep ataladı.
36 Mine, násilsiz dep sanalǵan seniń aǵayin apań Elizabeta da qartayǵanda ul balaǵa hámledar boldı. Onıń hámledar bolǵanına altı ay toldı.
37 Sebebi Qudaydıń qolınan kelmeytuǵın nárse joq, – dedi.
38 Sonda Máriyam: – Men – Jaratqan İyemniń bendesimen, aytqanıńday bolsın, – dedi. Sonnan soń, perishte onıń janınan ketti.
39 Sol kúnlerde Máriyam jolǵa shıǵıp, tezlik penen tawlı Yahudiya elindegi bir qalaǵa ketti.
40 Ol Zekeriyanıń úyine kirip, Elizabetaǵa sálem berdi.
41 Elizabeta Máriyamnıń sálemin esitkende, onıń ishindegi náreste tıpırlap ketti. Elizabeta Muxaddes Ruwxqa tolıp,
42 dawıslap bılay dedi: – Hayallar arasında sen jarılqanǵansań, seniń ishińdegi Náreste de jarılqanǵan!
43 İyemniń anası keletuǵınday, men kimmen?
44 Mine, seniń sálem bergen dawısıń qulaǵıma jetkende, ishimdegi náreste quwanıshtan tıpırlap qoya berdi.
45 İsengen hayal qanday baxıtlı! O'ytkeni Jaratqan İyemniń oǵan aytqanları orınlanadı.
46 Sonda Máriyam bılay dedi: «Janım Jaratqan İyemdi alǵıslar.
47 Qutqarıwshım Qudayǵa ruwxım shadlanar.
48 Sebebi Ol O'ziniń arzımas bendesine názerin awdardı. Endi meni barlıq áwladlar „baxıtlı“ dep ataydı.
49 O'ytkeni Qúdiretli Quday maǵan ullı isler isledi. Onıń atı muxaddes.
50 Ol áwladtan-áwladqa, O'zinen qorqqanlarǵa miyrim-shápáátin beredi.
51 O'z qolı menen qúdiretin kórsetip, kewillerinde menmen oyları bar adamlardı pıtırattı.
52 Húkimdarlardı taxttan túsirip, ǵárip-qáserlerdi joqarı kóterdi.
53 Ash bolǵanlardı iygilik berip toydırıp, bay bolǵanlardı qurı qol qaytardı.
54 -
55 Ata-babamızǵa bergen wádesi boyınsha, İbrayımǵa hám onıń urpaǵına miyrim-shápáát etiwdi máńgi este tutıp, xızmetshisi İzrailǵa járdem etti».
56 Máriyam Elizabeta menen úsh ayday birge bolıp, sońınan úyine qaytıp ketti.
57 Elizabetanıń bosanatuǵın waqtı kelip, ol ul tuwdı.
58 Qońsıları menen aǵayinleri Jaratqan İyemizdiń oǵan úlken miyrim-shápáát kórsetkenin esitip, onıń quwanıshın bólisti.
59 Olar segizinshi kúni balanı súnnetlewge alıp bardı hám oǵan Zekeriya dep, ákesiniń atın qoymaqshı boldı.
60 Biraq balanıń anası: – Yaq, onıń atı Yaqıya bolsın, – dedi.
61 Olar Elizabetaǵa: – Aǵayin-tuwǵanlarıńnıń arasında bunday at hesh kimde joq-ǵo, – dep,
62 ákesinen balaǵa qanday at qoymaqshı ekenin ımlap soradı.
63 Zekeriya jazıw taxtayshasın talap qıldı da: «Onıń atı Yaqıya bolsın», – dep jazdı. Buǵan hámme ań-tań bolıstı.
64 Sol waqıtta-aq Zekeriya tilge kirip, Qudaydı alǵıslap sóyley basladı.
65 A'tirapında jasawshılardı qorqınısh biyledi hám pútkil tawlı Yahudiya eli boylap usılar haqqında sóz tarqadı.
66 Esitkenlerdiń hámmesi bunı kewillerinde saqlap: «Bul náreste kim bolar eken?» – deytuǵın edi. Sebebi Jaratqan İyemizdiń qúdireti onıń menen birge edi.
67 Náresteniń ákesi Zekeriya Muxaddes Ruwxqa tolıp, payǵambarshılıq etip bılay dedi:
68 «İzraildıń Jaratqan İyesi – Quday alǵıslansın! O'ytkeni Ol kelip, O'z xalqı ushın tólem tólep, onı qutqardı.
69 -
70 O'ziniń muxaddes payǵambarları arqalı áyyemnen aytqanınday, Ol bizler ushın O'z xızmetshisi Dawıttıń urpaǵınan shıqqan qúdiretli Qutqarıwshını berdi.
71 Quday bizlerdi dushpanlarımızdan hám bizlerdi jek kóriwshilerdiń qolınan qutqardı.
72 Bizlerdiń ata-babalarımızǵa wáde etken miyrimliligin kórsetip, O'z muxaddes kelisimin,
73 babamız İbrayımǵa bergen antın eske aldı.
74 -
75 Ol bizlerdi dushpanlarımızdıń qolınan qutqarıp, qorqpastan, ómir boyı Onıń aldında muxaddes hám haq bolıp, Oǵan xızmet qılıwımızǵa múmkinshilik berdi.
76 Al sen, balam, Qúdiretli Qudaydıń payǵambarı dep atalasań. Sebebi sen İyemizdiń aldınan júrip, Onıń jolın tayarlaysań.
77 Onıń xalqına gúnalarınıń keshirilip, qutqarılatuǵının járiyalaysań.
78 -
79 Qarańǵıda hám ólim sayasında jasap atırǵanlarǵa nur túsiriw ushın hám bizlerge tınıshlıqqa qaray jol kórsetiw ushın, Qudaydıń ullı miyrim-shápááti aspannan tań bolıp atadı».
80 Al náreste ósip, ruwxıy kúshke tolıp bardı hám İzrail xalqınıń aldında kórinetuǵın kúnge deyin shól dalada jasadı.

Luka 2
1 Sol kúnleri Rim patshası Avgust pútkil Rim patshalıǵınıń turǵınları dizimnen ótiwi tiyis, degen párman shıǵardı.
2 Bul birinshi dizimnen ótiw Kirini Siriyaǵa hákimlik qılǵan zamanda boldı.
3 Hár bir adam dizimnen ótiw ushın óz qalasına bardı.
4 Yusup te Galiladaǵı Nasıra qalasınan jolǵa shıǵıp, Yahudiyadaǵı Beytlehem dep atalǵan Dawıttıń qalasına keldi. O'ytkeni ol Dawıttıń urpaǵınan edi.
5 Dizimnen ótiw ushın, onıń menen birge qalıńlıǵı bolǵan hámledar Máriyam da bardı.
6 Olar sol jerde bolǵanda Máriyamnıń ayı-kúni tolıp,
7 tuńǵısh Ulın tuwdı. Onı qundaqlap, bir aqırǵa jatqızdı, sebebi miymanxanada olarǵa orın joq edi.
8 Sol átirapta shopanlar bolıp, olar túnde óz padasın dalada qarawıllaytuǵın edi.
9 Tosattan olardıń aldında Jaratqan İyemizdiń bir perishtesi payda bolıp, İyemizdiń saltanatı olardıń átirapın jarqıratıp jiberdi. Olar qattı qorqıp ketti.
10 Perishte olarǵa: – Qorqpańlar! Men sizlerge hámme adamlardı sheksiz quwandıratuǵın xosh xabar járiyalayman.
11 Búgin Dawıttıń qalasında sizler ushın Qutqarıwshı tuwıldı. Ol – İyemiz Masix.
12 Sizler ushın onıń belgisi mınaday: sizler aqırda qundaqlawlı jatırǵan Náresteni tabasızlar, – dedi.
13 Birden perishteniń qasında aspandaǵı perishtelerdiń úlken toparı payda boldı hám bılay dep Qudaydı alǵısladı:
14 «Aspanda Quday alǵıslansın, Qudayǵa unaytuǵın jerdegi adamlarǵa tınıshlıq bolsın!»
15 Perishteler aspanǵa kóterilgennen soń, shopanlar bir-birine: – Júrińler, Beytlehemge barayıq. Jaratqan İyemiz bizlerge bildirgen, sol júz bergen waqıyanı kóreyik, – desti.
16 Olar asıǵıslıq penen kelip, Máriyam menen Yusuptı hám aqırda jatırǵan Náresteni taptı.
17 Onı kórip, perishtelerden Náreste haqqında esitkenlerin aytıp berdi.
18 Bunı esitken adamlardıń hámmesi shopanlardıń sózlerine tań qalıstı.
19 Al Máriyam bul sózlerdi júreginde saqlap, oylap júrdi.
20 Shopanlar ózlerine aytılǵanlardıń hámmesin esitip-kórgenleri ushın Qudaydı alǵıslap, maqtaw aytıp, qaytıp ketti.
21 Aradan segiz kún ótip, Náresteni súnnet etkende, Onıń atın İysa dep qoydı. Máriyam hámledar bolmasınan burın, perishte Oǵan usı attı bergen edi.
22 Muwsanıń Nızamı boyınsha tazalanıw kúnleri tamam bolǵanda, Yusup penen Máriyam İysanı Jaratqan İyemizge arnaw ushın, Onı Erusalimge alıp keldi.
23 O'ytkeni Jaratqan İyemizdiń Nızamında: «Tuwılǵan hár bir tuńǵısh ul Jaratqan İyemizge arnalsın», – dep jazılǵan.
24 Jáne Jaratqan İyemizdiń Nızamında aytılǵanday, olar «jup qumırı yamasa kepterdiń eki palapanın» qurban etpekshi boldı.
25 Sol waqıtta Erusalimde Shimon atlı bir adam bar edi. Ol haq hám dinshil adam bolıp, İzraildıń táselle tabıwın intizarlıq penen kútip júr edi. Muxaddes Ruwx oǵan yar edi.
26 Jaratqan İyemiz jibergen Masixtı kórmegenshe ólmeytuǵının oǵan Muxaddes Ruwx aldın ala aytqan edi.
27 Shimon Muxaddes Ruwxtıń basqarıwında İbadatxanaǵa keldi. İysanıń ata-anası Muxaddes Nızam boyınsha tiyisli úrp-ádetlerdi orınlaw ushın Onı İbadatxanaǵa alıp kelgende,
28 Shimon Onı qolına alıp, Qudaydı alǵıslap bılay dedi:
29 «O, Qúdiretli İyem, O'ziń aytqanıńday, endi qulıńdı bul dúnyadan tınıshlıq penen jibereseń.
30 -
31 Sebebi kózlerim Seniń hámme xalıqlar ushın tayarlap qoyǵan qutqarıwıńdı kórdi:
32 Ol basqa milletlerdiń kózin ashatuǵın nur bolıp, Seniń xalqıń İzrailǵa dańq keltiredi».
33 Náresteniń ata-anası Ol tuwralı aytılǵan sózlerge tań qalıstı.
34 Shimon olarǵa pátiyasın berip, Onıń anası Máriyamǵa: – Mine, bul Náreste İzrailda kóp adamlardıń qulawına hám qayta tikleniwine sebepshi boladı. Ol İyemizdiń belgisi bolıp, Ol sebepli kóp talas-tartıslar kelip shıǵadı.
35 Sonda kóp adamlardıń júrekleriniń túpkirindegi oy-qıyalları áshkara bolıp, al seniń kewlińe hásiret qılıshı suǵıladı, – dedi.
36 Sol jerde Asher urıwınan shıqqan Panueldiń qızı Anna atlı, júdá qartayǵan bir payǵambar hayal da bar edi. Ol turmısqa shıqqannan soń, kúyewi menen jeti jıl jasadı.
37 Sońınan seksen tórt jasına deyin jesir bolıp, İbadatxanadan shıqpay oraza tutıp hám duwa etip, kúni-túni Qudayǵa sıyınatuǵın edi.
38 Sol waqıtta ol da jaqınlap kelip, Qudayǵa shúkirlik bildirdi hám Erusalimniń qutqarılıw kúnin kútkenlerdiń hámmesine Náreste haqqında aytıp berdi.
39 Yusup penen Máriyam Jaratqan İyemizdiń Nızamı boyınsha barlıq tiyisli nárselerdi orınlap bolǵannan soń, Galiladaǵı óz qalası Nasıraǵa qaytıp keldi.
40 Náreste ósip, kúsh penen aqıl-danalıqqa tolısıp bardı hám Qudaydıń miyrimi Onıń ústinde edi.
41 İysanıń ata-anası hár jılı Qutqarılıw bayramında Erusalimge baratuǵın edi.
42 İysa on eki jasqa tolǵanda, olar ádettegidey Erusalimge bayramlawǵa keldi.
43 Bayram kúnleri tamam bolǵannan soń, olar úyine qaray jolǵa shıqtı, al jas óspirim İysa Erusalimde qalıp qoyǵan edi. Biraq bunı ata-anası bilmedi.
44 Olar İysanı basqalar menen kiyatır dep oylap, bir kúnlik joldı basıp ótkennen soń, Onı aǵayinleri menen tanıslarınıń arasınan izledi.
45 Tappaǵannan keyin, Onı izlep Erusalimge qaytıp bardı.
46 U'sh kúnnen soń, olar İysanı İbadatxanadan taptı. Ol diniy muǵallimlerdiń ortasında olardıń sózlerin tıńlap, sorawlar berip otırǵan edi.
47 Tıńlap otırǵanlardıń hámmesi Onıń aqılına hám bergen juwaplarına hayran qalıstı.
48 Ata-anası İysanı kórip, ań-tań boldı hám anası Oǵan: – Balam, Sen nege bizlerge bunday islediń? A'keń menen ekewimiz qattı qayǵırıp, Seni izledik, – dedi.
49 İysa olarǵa: – Meni izlewdiń nege keregi bar edi? A'kemniń úyinde bolıwım kerek ekenin bilmedińiz be? – dedi.
50 Biraq olar İysanıń aytqan sózlerin túsinbedi.
51 İysa olar menen birge Nasıra qalasına qaytıp kelip, olardıń tilin alıp júrdi. Al Onıń anası bolǵan waqıyalardıń hámmesin kewlinde saqladı.
52 İysanıń jası da, aqıl-danalıǵı da ósip, Qudaydıń hám adamlardıń súyispenshiligine bólenip bardı.

Luka 3
1 Rim patshası Tiberius saltanatınıń on besinshi jılında Yahudiya úlkesinde Pontiy Pilat hákimlik qıldı. Galilanı Hirod, İtureya hám Traxonit úlkelerin onıń inisi Filip, Abilena úlkesin Lisaniyas basqardı.
2 Al Xanna menen Kayafa bas ruwxaniy edi. Sonda shól dalada jasap atırǵan Zekeriyanıń ulı Yaqıyaǵa Qudaydıń sózi tústi.
3 Yaqıya İordan átirapındaǵı barlıq úlkelerdi aralap, adamlarǵa gúnalarınıń keshiriliwi ushın táwbege keliwdi hám suwǵa shomıldırılıwdı járiyalap júrdi.
4 Bul İyshaya payǵambardıń kitabında jazılǵanǵa tuwrı keledi: «Shól dalada baqırǵan birewdiń dawısı shıǵadı: İyemizge jol tayarlańlar, Onıń júretuǵın jolların dúzetińler!
5 Barlıq oypatlıqlar toltırılsın, Taw-tóbeler páske shóksin, Qıysıq jollar dúzetilsin, Budır jerler tegislensin.
6 Sonda pútkil adamzat Qudaydıń qutqaratuǵının kóredi».
7 Yaqıya shomıldırılıwǵa kelgen alamanǵa bılay dedi: – Háy, uwlı jılanlardıń tuqımları! Keleshektegi qáhárli jazadan qutılıwdı sizlerge kim úyretti?
8 Eger sizler táwbe etken bolsańlar, buǵan ılayıq jemis berińler! Jáne: «Ata tegimiz İbrayım ata-ǵo», – dep ishlerińizden oylamańlar. Sizlerge aytatuǵınım: Quday İbrayımǵa mına taslardan da urpaq jasap bere aladı.
9 Aǵashlardıń tamırında házirdiń ózinde-aq balta jatır. Jaqsı miywe bermeytuǵın hár bir terek shabılıp, otqa taslanadı.
10 Sonda xalıq onnan: – Olay bolsa, bizler ne islewimiz kerek? – dep soradı.
11 Yaqıya olarǵa: – Kimniń eki kiyimi bolsa, birewin kiyimi joqqa bersin. Kimniń awqatı bolsa, ol da solay islesin, – dep juwap berdi.
12 Salıqshılar da shomıldırılıw ushın kelip, Yaqıyadan: – Ustaz, bizler ne islewimiz kerek? – dep soradı.
13 Yaqıya olarǵa: – Belgilengeninen artıq talap etpeńler, – dedi.
14 A'skerler de onnan: – Al bizler ne islewimiz kerek? – dep soradı. Yaqıya olarǵa: – Hesh kimdi tonamańlar, hesh kimge jala jappańlar, óz is haqıńızǵa qanaat etińler, – dedi.
15 U'mit etip kútip turǵan xalıqtıń hámmesi Yaqıya tuwralı ishlerinen: – Bul Masix emes pe eken? – dep oyladı.
16 Yaqıya hámmesine juwap berip: – Men sizlerdi suw menen shomıldıraman, biraq mennen keyin qúdiretli Birew kiyatır. Men Onıń ayaq kiyiminiń bawın sheshiwge de ılayıqlı emespen. Ol sizlerdi Muxaddes Ruwx hám ot penen shomıldıradı.
17 Onıń jabası qolında. Ol O'z qırmanın tazalap, biydayın ǵállexanasına jıynaydı, al sabanın sónbes otqa jandıradı, – dedi.
18 Yaqıya xalıqqa basqa da kóp násiyat aytıp, Xosh Xabardı járiyalap júrdi.
19 U'lke húkimdarı Hirod óz inisiniń hayalı Hirodiya sebepli hám basqa da barlıq jaman isleri ushın, Yaqıya tárepinen áshkara etilgen edi.
20 Hirod burınǵı islegen jamanlıqlarına qosa Yaqıyanı qamatıp tasladı.
21 Pútkil xalıq shomıldırılǵanda, İysa da shomıldırıldı. Ol duwa etkende aspan ashılıp,
22 Muxaddes Ruwx kepter pishinde Onıń ústine tústi. Sonda aspannan: – Sen – Meniń súyikli Ulımsań, Men Saǵan ırzaman, – degen saza esitildi.
23 İysa O'z xızmetin baslaǵanda otızlar shamasında edi. Adamlar Onı Yusuptıń ulı sıpatında tanıytuǵın edi. Al Yusup Eli ulı,
24 Eli Mattat ulı, Mattat Lebiy ulı, Lebiy Malkiy ulı, Malkiy Yanay ulı, Yanay Yusup ulı,
25 Yusup Mattatiya ulı, Mattatiya Amos ulı, Amos Naxum ulı, Naxum Hesli ulı, Hesli Nagay ulı, Nagay
26 Maxat ulı, Maxat Mattatiya ulı, Mattatiya Shimiy ulı, Shimiy Yusex ulı, Yusex Yuda ulı,
27 Yuda Yuxanan ulı, Yuxanan Resha ulı, Resha Zerubabel ulı, Zerubabel Shaltiel ulı, Shaltiel Neriy ulı,
28 Neriy Malkiy ulı, Malkiy Addiy ulı, Addiy Qosam ulı, Qosam Elmadam ulı, Elmadam Er ulı,
29 Er Eshu ulı, Eshu Eliezer ulı, Eliezer İorım ulı, İorım Mattat ulı, Mattat Lebiy ulı,
30 Lebiy Shimon ulı, Shimon Yahuda ulı, Yahuda Yusup ulı, Yusup İonam ulı, İonam Eliakim ulı,
31 Eliakim Mala ulı, Mala Menna ulı, Menna Mattata ulı, Mattata Natan ulı, Natan Dawıt ulı,
32 Dawıt İshay ulı, İshay Obid ulı, Obid Boaz ulı, Boaz Salmon ulı, Salmon Nahshon ulı,
33 Nahshon Aminadab ulı, Aminadab Ram ulı, Ram Hesron ulı, Hesron Pares ulı, Pares Yahuda ulı,
34 Yahuda Yaqıp ulı, Yaqıp Isaq ulı, Isaq İbrayım ulı, İbrayım Terax ulı, Terax Naxor ulı,
35 Naxor Seruk ulı, Seruk Reu ulı, Reu Pelek ulı, Pelek Eber ulı, Eber Shalah ulı,
36 Shalah Kenan ulı, Kenan Arpakshat ulı, Arpakshat Sam ulı, Sam Nux ulı, Nux Lamek ulı,
37 Lamek Metushelax ulı, Metushelax Enok ulı, Enok Yaret ulı, Yaret Maxalalel ulı, Maxalalel Kenan ulı,
38 Kenan Enosh ulı, Enosh Shit ulı, Shit Adam-ata ulı, al Adam-ata Quday ulı.

Luka 4
1 İysa Muxaddes Ruwxqa tolıp, İordan dáryasınan qaytıp kelgende, Ruwx Onı shól dalaǵa alıp bardı.
2 Onı shaytan sol jerde qırıq kún sınadı. Ol bul kúnleri hesh nárse jemedi. Olar ótkennen soń, aqırı ash boldı.
3 Sonda shaytan İysaǵa: – Eger Sen Qudaydıń Ulı bolsań, mına tasqa buyır, ol nanǵa aylansın, – dedi.
4 İysa oǵan juwap berip: – Muxaddes Jazıwda: «Adam tek ǵana nan menen jasamaydı», – dep aytılǵan, – dedi.
5 Sonda shaytan İysanı bir biyik jerge shıǵardı da, Oǵan bir demde dúnyanıń barlıq patshalıqların kórsetip,
6 Oǵan: – Men usı mámleketlerdiń pútkil biyligin hám olardıń sán-saltanatların Saǵan beremen. O'ytkeni olar maǵan berilgen, olardı qálegen adamıma beremen.
7 Eger maǵan tabınsań, hámmesi Seniki boladı, – dedi.
8 İysa oǵan juwap berip: – Muxaddes Jazıwda: «Quday-İyeńe sıyınıp, tek Oǵan xızmet et», – dep aytılǵan-ǵo, – dedi.
9 Sońınan shaytan İysanı Erusalimge aparıp, İbadatxananıń tóbesine turǵızıp qoydı da, Oǵan: – Eger Sen Qudaydıń Ulı bolsań, O'zińdi bul jerden tómenge tasla,
10 sebebi bılay dep jazılǵan-ǵo: «Ol O'z perishtelerine Seni saqlap qalıwǵa buyrıq beredi.
11 Ayaǵıńdı tasqa urıp almawıń ushın, olar Seni qollarında kóterip alıp ketedi», – dedi.
12 İysa shaytanǵa: – «Quday-İyeńdi sınama!», – dep aytılǵan-ǵo, – dedi.
13 Shaytan hámme sınawların tamamlaǵannan keyin, waqıtsha İysanıń qasınan ketti.
14 Muxaddes Ruwxtıń kúshine tolǵan İysa Galilaǵa qaytıp keldi hám Ol tuwralı xabar pútkil dógerekke tarqadı.
15 İysa olardıń májilisxanalarında tálim berdi hám Ol hámme adamlar tárepinen alǵıslandı.
16 İysa O'zi ósken Nasıra qalasına kelip, O'z ádeti boyınsha dem alıs kúni májilisxanaǵa kirdi. İysa oqıw ushın ornınan turǵanda,
17 Oǵan İyshaya payǵambardıń kitabı berildi. Ol kitaptı ashıp, mına ayatlar jazılǵan jerdi taptı:
18 -
19 «Jaratqan İyemniń Ruwxı Meniń ústimde. O'ytkeni Ol Meni jarlılarǵa Xosh Xabar járiyalaw ushın tayınladı. Ol Meni tutqınlardıń azat bolatuǵının, soqırlardıń kóretuǵının xabarlawǵa, azap shekkenlerdiń erkinlikke shıǵıwı ushın hám Jaratqan İyemizdiń miyrimlilik jılın járiyalaw ushın jiberdi».
20 Sońınan İysa kitaptı jawdı da, onı xızmetkerge berip, ornına otırdı. Májilisxanadaǵı hámme adamlar Oǵan tigilip qaldı.
21 İysa olarǵa sóyley baslap: – Usı Muxaddes Jazıwlar búgin, sizler esitken waqıtta orınlandı, – dedi.
22 Hámme İysanı maqtadı hám Onıń awzınan shıqqan sheshen sózlerine hayran qalısıp: – Bul – Yusuptıń balası emes pe? – desti.
23 İysa olarǵa bılay dedi: – Sizler, álbette, Maǵan: «Shıpaker, ózińdi óziń emle», – degen naqıldı aytıp, «Bizler Kaparnahumda islegen isleriń haqqında esittik. Bul jerde, O'z ana jurtıńda da solardı isle!» – demekshisizler.
24 İysa dawam etip: – Sizlerge shının aytaman: hesh bir payǵambar óz watanında qabıl alınbaydı.
25 Sizlerge haqıyqatın aytaman: İliyas payǵambardıń zamanında úsh jıl, altı ay aspan jawılıp, jawın bolmay, elde awır asharshılıq bolǵanda, İzrail elinde kóp jesir hayallar bar edi.
26 Biraq İliyas olardıń hesh birewine jiberilmey, tek Sidon eliniń Sarafat qalasındaǵı bir jesir hayalǵa jiberilgen edi.
27 Sol sıyaqlı, Elisha payǵambardıń zamanında da İzrailda maqaw kesel bolıp awırǵanlar kóp edi. Biraq, tek siriyalı Namannan basqa hesh kim awırıwınan jazılǵan joq, – dedi.
28 Bunı esitken májilisxanadaǵılardıń barlıǵı qattı ashıwǵa mindi.
29 Orınlarınan turıp, İysanı qaladan quwıp shıǵardı da, Onı tik jardan taslap jiberiw ushın, sol qala qurılǵan tawdıń basına alıp bardı.
30 Biraq İysa olardıń arasınan ótip, O'z jolına tústi.
31 İysa Galiladaǵı Kaparnahum qalasına keldi hám dem alıs kúni xalıqqa tálim berdi.
32 Xalıq İysanıń tálimine hayran qaldı, sebebi Onıń sózinde biylik bar edi.
33 Májilisxanada jinge shalınǵan, jawız ruwxlı bir adam bar edi. Ol bálent dawıs penen baqırıp:
34 – O, Nasıralı İysa! Bizler menen ne jumısıń bar? Sen bizlerdi joq etiwge keldiń be? Seniń kim ekenińdi bilemen, Sen – Qudaydıń Muxaddesiseń! – dedi.
35 İysa oǵan keyip: – U'nińdi óshir de, onnan shıǵıp ket! – dedi. Sonda jin adamdı hámmeniń kóz aldında jerge qulattı da, hesh zıyan tiygizbey, onnan shıǵıp ketti.
36 Hámme tań qalısıp, bir-birine: – Bul ne gáp? Ol jawız ruwxlarǵa biylik hám qúdiret penen buyrıq bergende, olar shıǵıp ketedi-ǵo, – desti.
37 Solay etip, İysa tuwralı xabar sol úlkedegi barlıq jerlerge jayıldı.
38 İysa májilisxanadan shıǵıp, Simonnıń úyine bardı. Simonnıń qáyin enesiniń qattı ıssılıǵı kóterilip, awırıp jatırǵan edi. Olar İysadan onı kóriwdi ótinish etti.
39 İysa hayaldıń bas ushında turıp ıssılıqqa tıyım salǵanda, hayaldıń ıssılıǵı tústi. Hayal dárriw ornınan turıp, olarǵa xızmet etti.
40 Quyash batarda hámme hár túrli kesellerge shalınǵan adamların İysaǵa alıp keldi. İysa olardıń hár biriniń ústine qolın qoyıp, shıpa berdi.
41 Kóp adamlardan jinler shıǵıp baratırıp: «Sen – Qudaydıń Ulısań!» – dep baqıratuǵın edi. Biraq İysa olarǵa keyip, sóylewge tıyım saldı. O'ytkeni olar Onıń Masix ekenin biletuǵın edi.
42 Tań atqanda İysa úyden shıǵıp, awlaq jerge ketti. Xalıq Onı izlep qasına keldi hám olardı taslap ketpewi ushın, Onı alıp qalmaqshı boldı.
43 Biraq İysa olarǵa: – Quday Patshalıǵı tuwralı Xosh Xabardı basqa qalalarda da járiyalawım kerek, sebebi Men sol ushın jiberilgenmen, – dedi.
44 Solay etip, İysa Yahudiyadaǵı májilisxanalarda waz aytıp júrdi.

Luka 5
1 Bir kúni İysa Genesaret kóliniń jaǵasında turǵanda, xalıq Qudaydıń sózin esitiw ushın Onıń janında tıǵılısıp turdı.
2 Sonda İysa kóldiń jaǵasında turǵan eki qayıqtı kórdi. Al balıqshılar qayıqtan túsip, awların juwıp atırǵan edi.
3 Qayıqlardıń biri Simonǵa tiyisli edi. İysa oǵan minip, Simonnan jaǵadan biraz armanıraq júzip barıwın ótindi de, qayıqta otırıp, xalıqqa tálim bere basladı.
4 Sózin tamamlaǵannan soń, Simonǵa: – Tereńirek jerge júzip barıp, balıqqa aw sal, – dedi.
5 Simon Oǵan juwap berip: – Ustaz! Bizler túni menen miynet etip, hesh nárse tuta almadıq. Biraq, Seniń sóziń boyınsha aw salaman, – dedi.
6 Olar usılay islegende, kóp balıq tutqanlıǵı sonshelli, hátte, awları da jırtıla basladı.
7 Sonda olar basqa qayıqtaǵı sheriklerine belgi berip, járdemlesiwge shaqırdı. Joldasları kelip, eki qayıqtı da suwǵa batar dárejede balıqqa toltırdı.
8 Bunı kórgen Simon Petr İysanıń ayaǵına jıǵılıp: – İyem! Meniń qasımnan ket, óytkeni men gúnakar adamman, – dedi.
9 Sebebi ózleriniń bunshama kóp balıq awlaǵanına ózi de, qasındaǵılar da hayran qalǵan edi.
10 Simonnıń sherikleri bolǵan Zebedeydiń ulları Yaqıp penen Yuxan da usınday awhalda edi. İysa Simonǵa: – Qorqpa, bunnan bılay adamlardı awlaytuǵın bolasań, – dedi.
11 Sonda olar qayıqların jaǵaǵa shıǵardı da, hámmesin qaldırıp, İysanıń izine erdi.
12 İysa bir qalada bolǵanda, pútkil denesi maqaw kesel bolǵan bir adam keldi. Ol İysanı kórip, ayaǵına jıǵıldı da: – İyem! Eger Sen qáleseń, meni maqaw keselden tazalay alasań-ǵo, – dep jalındı.
13 İysa qolın sozıp, oǵan tiygizdi de: – Qáleymen, tazalan! – dedi. Ol sol waqıtta-aq maqaw keselden tazalandı.
14 İysa oǵan: – Bunı hesh kimge aytpa! Tek ruwxaniyge barıp, ózińdi kórset te, maqaw keselden tazalanǵanıńdı adamlarǵa dálillew ushın, Muwsa buyırǵan qurbanlıqtı ber, – dep buyırdı.
15 Biraq İysa haqqında xabar burınǵıdan da kóbirek jayıldı. Kóp xalıq Onı tıńlap, awırıwlarına shıpa alıw ushın, Onıń aldına aǵıp kele berdi.
16 Al İysa awlaq jerge barıp, duwa etetuǵın edi.
17 Bir kúni İysa tálim berip otırǵanda, Galila menen Yahudiyanıń barlıq awıllarınan hám Erusalimnen kelgen pariseyler menen diniy muǵallimler Onıń qasında edi. Al İysada awırıwlarǵa shıpa beriwshi Jaratqan İyemizdiń qúdireti bar edi.
18 Sonda birewler láń bolǵan adamdı tósegi menen kóterip alıp keldi. Olar İysanıń aldına onı qoyıw ushın, úyge kirgiziwge tırıstı.
19 Adamlardıń kópliginen alıp kire almaǵan olar tamnıń basına shıqtı. Onı ashtı da, láń adamdı tósegi menen ortaǵa, İysanıń aldına túsirdi.
20 İysa olardıń isenimin kórip: – Dostım, seniń gúnalarıń keshirildi, – dedi.
21 Diniy muǵallimler menen pariseyler: «Qudayǵa til tiygizip turǵan Bul kim? Gúnalardı jalǵız Qudaydan basqa kim keshire aladı?» – dep ishlerinen oylay basladı.
22 İysa olardıń ne oylaǵanın bilip, olarǵa: – İshlerińizden nege bunday nárselerdi oylap tursızlar?
23 Qaysısın aytıw ańsatıraq: «Gúnalarıń keshirildi», – dew me yamasa: «Ornıńnan turıp, júre ber», – dew me?
24 Biraq, Adam Ulınıń jer betinde gúnalardı keshiriwge biyligi bar ekenin bilip qoyıńlar, – dep juwap berdi de, láń adamǵa: – Saǵan aytaman: ornıńnan turıp, tósegińdi al da, úyińe bar! – dedi.
25 Sonda láń adam hámmeniń kóz aldında dárhal ornınan turıp, ózi jatqan tósegin aldı da, Qudaydı alǵıslap úyine qayttı.
26 Hámme qattı tań qalısıp, Qudayǵa maqtawlar ayttı. Olar qorqınıshqa tolıp: – Bizler búgin tań qalarlıq isler kórdik, – desti.
27 Sonnan keyin, İysa sol jerden shıǵıp, salıq keńsesinde otırǵan Lebiy atlı salıqshını kórdi de, oǵan: – İzime er! – dedi.
28 Ol ornınan turdı da, hámme nársesin qaldırıp, İysanıń izine erdi.
29 Lebiy óz úyinde İysa ushın úlken zıyapat isledi. Olar menen birge kóplegen salıqshılar hám basqa da adamlar dasturxanlas boldı.
30 Pariseyler menen diniy muǵallimler İysanıń shákirtlerine narazılıq bildirip: – Sizler nege salıqshılar hám gúnakarlar menen birge iship-jep otırsızlar? – dedi.
31 İysa olarǵa juwap berip: – Shıpakerge deni sawlar emes, al awırıwlar mútáj.
32 Men haq adamlardı emes, al gúnakarlardı táwbege shaqırıwǵa keldim, – dedi.
33 Olar İysaǵa: – Yaqıyanıń shákirtleri jiyi-jiyi oraza tutıp, duwa etedi. Pariseylerdiń shákirtleri de solay isleydi. Al Seniń shákirtleriń iship-jep júripti, – dedi.
34 İysa olarǵa: – Kúyew ózleri menen birge bolǵanda, toyǵa kelgenlerdi oraza tutıwǵa májbúr ete alasızlar ma?
35 Biraq, olardan kúyewdi tartıp alıp ketiletuǵın kúnler keledi, olar sonda, sol kúnleri oraza tutadı, – dedi.
36 İysa olarǵa jáne bir tımsal aytıp, bılay dedi: – Hesh kim jańa kiyimnen jırtıp alıp, eski kiyimge jamaw salmaydı. Olay etse, jańa kiyim de jırtılıp qaladı, jańa jamaw da eski kiyimge úylespeydi.
37 Hesh kim jańa sharaptı da eski meske quymaydı. Olay etse, jańa sharap mesti jarıp aǵıp ketedi, mes te buzıladı.
38 Jańa sharaptı jańa meske quyıw kerek.
39 Hesh kim eski sharaptı iship kórip, jańasın qálemeydi: óytkeni «eskisi jaqsıraq», – deydi.

Luka 6
1 Bir dem alıs kúni İysa biyday atızınıń arası menen ótip baratırǵanda, Onıń shákirtleri biyday masaqların úzip alıp, alaqanları menen uwqalap jey basladı.
2 Geypara pariseyler olarǵa: – Sizler nege dem alıs kúninde islewge bolmaytuǵın isti islep atırsızlar? – dedi.
3 İysa olarǵa juwap berip: – O'zi de, qasındaǵılar da ash bolǵanda Dawıttıń ne islegenin sizler oqımaǵansızlar ma?
4 Ol Qudaydıń U'yine kirip, tek ruwxaniylerge ǵana jewge bolatuǵın Qudayǵa arnalǵan nanlardı ózi de jep, qasındaǵılarǵa da bergen emes pe? – dedi.
5 Jáne olarǵa: – Adam Ulı dem alıs kúniniń de iyesi, – dedi.
6 İysa basqa bir dem alıs kúni májilisxanaǵa kirip, tálim bere basladı. Sol jerde oń qolı láń bir adam bar edi.
7 Diniy muǵallimler menen pariseyler İysadan ayıp tabıw ushın, dem alıs kúni awırıwlarǵa shıpa bermes pe eken dep, Onı ańlıdı.
8 Biraq İysa olardıń usı oyın bilip, qolı láń adamǵa: – Ornıńnan turıp, ortaǵa shıq, – dedi. Ol ornınan turıp, ortaǵa shıqtı.
9 Sonda İysa olarǵa: – Sizlerge bir soraw bereyin: nızam boyınsha dem alıs kúni ne islegen durıs: jaqsılıq pa yamasa jamanlıq pa? Adamnıń janın qutqarıw ma yamasa nabıt qılıw ma? – dedi.
10 İysa átirapındaǵılardıń hámmesine qarap shıqtı da, qolı láń adamǵa: – Qolıńdı soz, – dedi. Ol solay islegende, qolı burınǵıday sap-saw bolıp qaldı.
11 Sonda olar qattı ashıwǵa minip, İysaǵa ne islew kerek ekenin óz ara keńese basladı.
12 Sol kúnleri İysa duwa etiw ushın tawǵa shıqtı hám túndi Qudayǵa duwa etiw menen ótkizdi.
13 Tań atqanda, O'z shákirtlerin janına shaqırıp alıp, arasınan on ekisin tańlap aldı da, olardı «elshiler» dep atadı.
14 Olar: İysa Petr dep ataǵan Simon hám onıń inisi Andrey, Yaqıp penen Yuxan, Filip penen Bartolomey,
15 Matta menen Tomas, Alpeydiń ulı Yaqıp penen watansúyer dep atalǵan Simon,
16 Yaqıptıń ulı Yahuda hám keyin İysaǵa satqınlıq islegen Yahuda İsqariot.
17 İysa olar menen birge tawdan tómen túsip, bir tegislik jerge kelip turdı. Sol jerde Onıń kóplegen shákirtleri, pútkil Yahudiya hám Erusalimnen, Tir hám Sidondaǵı úlken teńiz jaǵasınan kelgen kóp xalıq bar edi.
18 Olar İysanı tıńlawǵa hám óz keselliklerine shıpa tabıwǵa kelgen edi. Jawız ruwxlardan azap shekken adamlar da kelip, shıpa taptı.
19 Pútkil xalıq İysaǵa qol tiygiziwge tırısatuǵın edi. Sebebi Onnan kúsh shıǵıp, hámmege shıpa beretuǵın edi.
20 İysa shákirtlerine qarap bılay dedi: – Jarlı bolǵanlar, sizler baxıtlısızlar! Sebebi Qudaydıń Patshalıǵı sizlerdiki.
21 Házir ash bolıp júrgenler, sizler baxıtlısızlar! Sebebi toq bolasızlar. Házir jılap júrgenler, sizler baxıtlısızlar! Sebebi kúlesizler.
22 Adamlar sizlerdi Adam Ulı ushın jek kórse, aralarınan shetletse, xorlap, atlarıńızǵa daq túsirse, sizler baxıtlısızlar!
23 Sol kúni quwanıp, shadlıqqa bólenińler! O'ytkeni sizlerdiń aspandaǵı sıylıǵıńız úlken. Olardıń ata-babaları da payǵambarlarǵa usılay islegen.
24 Biraq, háy baylar, sizler hásiret shegesizler! Sebebi sizler óz házligińizdi álle qashan alıp boldıńlar.
25 Házir toq bolǵanlar, sizler hásiret shegesizler! Sebebi sizler ash qalasızlar. Házir kúlip atırǵanlar, sizler hásiret shegesizler! Sebebi sizler ókirip jılaysızlar.
26 Hámme sizlerdi maqtasa, sizler hásiret shegesizler! Sebebi olardıń ata-babaları jalǵan payǵambarlarǵa usılay islegen.
27 – Biraq, Meni tıńlap otırǵan sizlerge aytatuǵınım: Dushpanlarıńızdı súyińler, ózlerińizdi jek kóretuǵınlarǵa jaqsılıq isleńler.
28 Sizlerdi ǵarǵaytuǵınlarǵa jaqsı tilek tileńler, qapa qılatuǵınlar ushın duwa etińler.
29 Betińniń bir jaǵına urǵanǵa ekinshi betińdi de tut. Shapanıńdı tartıp alǵanǵa kóylegińdi de alıwǵa ruxsat et!
30 Sennen soraǵan hár bir adamǵa ber, senikin alǵannan qaytarıp beriwdi talap qılma!
31 Adamlardıń sizlerge ne islegenin qáleseńler, sizler de olarǵa sonı isleńler!
32 Eger sizler ózlerińizdi súygenlerdi ǵana súyseńler, bul ushın qanday alǵıs alasızlar? Gúnakarlar da ózlerin súygenlerdi súyedi-ǵo.
33 Eger ózlerińizge jaqsılıq islegenlerge ǵana jaqsılıq isleseńler, bul ushın qanday alǵıs alasızlar? Gúnakarlar da usılay isleydi-ǵo.
34 Eger sizler qaytarıp alıwdan úmit etip, qarız berseńler, bul ushın qanday alǵıs alasızlar? Gúnakarlar da qansha qarız berse, sonsha qaytarıp alıw ushın, gúnakarlarǵa qarız beredi-ǵo.
35 Biraq sizler dushpanlarıńızdı súyińler. Jaqsılıq qılıp, hesh nárse dámetpey, qarız berińler. Sonda sizler úlken sıylıq alıp, qúdiretli Qudaydıń balaları bolasızlar. O'ytkeni Ol jaqsılıqtı bilmeytuǵınlarǵa da, jaman adamlarǵa da miyrimli.
36 Solay etip, A'keńiz miyrim-shápáátli bolǵanı sıyaqlı, sizler de miyrim-shápáátli bolıńlar.
37 – Basqalardı húkim etpeńler, sonda sizler de húkim etilmeysiz. Ayıplamańlar, sonda sizler de ayıplanbaysız. Keshirińler, sonda sizler de keshirilesiz.
38 Berińler, sonda sizlerge de beriledi. Basıp, silkitip toltırılǵan, tasıp tógilgen mólsher menen eteklerińizge salıp beriledi. Sizler qanday ólshem menen ólshep berseńler, Quday da sizlerge sonday ólshem menen ólshep beredi.
39 İysa olarǵa jáne bir tımsal ayttı: – Soqırdı soqır jetelep júre ala ma? Ekewi de bir shuqırǵa qulap túspey me?
40 Shákirt ustazınan ullı emes. Biraq hár bir adam bilimin jetilistirgennen keyin, óz ustazınday boladı.
41 Sen nege tuwısqanıńnıń kózindegi shópti kórip turıp, óz kózińdegi qadanı sezbeyseń?
42 O'z kózińdegi qadanı kórmey turıp, qalay: «Tuwısqanım, qáne, kózińdegi shópti shıǵarıp alayın», – dep tuwısqanıńa ayta alasań? Háy, eki júzli! Dáslep óz kózińdegi qadanı shıǵar, sonda anıq kórip, tuwısqanıńnıń kózindegi shópti shıǵara alasań.
43 – Jaman miywe beretuǵın jaqsı terek hám jaqsı miywe beretuǵın jaman terek joq.
44 Hár bir terek miywesinen bilinedi: hesh kim sheńgelden ánjir jıynamaydı, tikenlikten júzim termeydi.
45 Jaqsı adam kewlindegi jaqsı ǵáziynesinen jaqsılıq shıǵaradı, al jaman adam kewlindegi jaman ǵáziynesinen jamanlıq shıǵaradı. Adamnıń kewli nege tolıp tassa, awzınan sol shıǵadı-ǵo.
46 Nege sizler Meni: «İyem, İyem» dep shaqırıp, aytqanlarımdı qılmaysızlar?
47 Maǵan kelip, sózlerimdi tıńlap, olardı orınlaytuǵın adamnıń kimge uqsaytuǵının sizlerge aytayın:
48 ol – jerdi tereń etip qazıp, tiykarın jar tas ústine qalap, úy salǵan adamǵa uqsaydı. Sel tasıp, sol úydi soqqılaǵanda, úy bekkem salınǵanlıǵı sebepli, onı qozǵalta almaydı.
49 Biraq sózlerimdi esitse de, onı orınlamaytuǵın adam úyin jer ústine tiykarsız salǵan adamǵa uqsaydı. Suwlar tasıp, bul úydi soqqılaǵanda, ol sol waqıtta-aq qulap, qattı qıyralıp qaladı.

Luka 7
1 İysa O'zin tıńlap turǵan xalıqqa hámme sózin aytıp bolǵannan soń, Kaparnahumǵa ketti.
2 Sol jerde bir rimli júzbasınıń qádirleytuǵın xızmetshisi awırıp, ólim tóseginde jatırǵan edi.
3 Júzbası İysa tuwralı esitip, Ol kelip, xızmetshime shıpa bermes pe eken dep, ótinish etiw ushın, Oǵan yahudiylerdiń aqsaqalların jiberdi.
4 Olar İysanıń qasına keldi de, qattı ótinish etip: – Ol Seniń járdem beriwińe minásip.
5 Sebebi ol xalqımızdı jaqsı kóredi, bizlerge májilisxana da salıp berdi, – dedi.
6 İysa olar menen birge ketti. Ol úyge jaqınlap qalǵanda, júzbası Oǵan dosların jiberip, bılay dep aytqızdı: – A'were bolmay-aq qoy, İyem! Seniń shańaraǵıma keliwińe men ılayıqlı emespen.
7 Sonlıqtan ózimniń Saǵan barıwımdı da minásip kórmedim. Tek bir sóz aytsań boldı, xızmetshim jazılıp ketedi.
8 O'ytkeni men de birewdiń qol astındaǵı adamman, ózime baǵınıshlı áskerlerim de bar. Olardıń birewine: «bar» desem, baradı, ekinshisine «kel» desem, keledi. Qulıma: «mınanı isle» desem, isleydi.
9 Bul sózlerdi esitken İysa tań qaldı hám izine erip kiyatırǵan xalıqqa burılıp: – Sizlerge aytatuǵınım: Men bunday isenimdi İzrailda da ushıratpaǵan edim, – dedi.
10 Jiberilgenler úyge qaytıp kelgende, awırıw xızmetshiniń jazılıp ketkenin kórdi.
11 Aradan kóp ótpey, İysa Nain degen qalaǵa keldi. Onıń menen shákirtleri hám kóp xalıq birge júrdi.
12 İysa qala dárwazasına jaqınlaǵanda, bir jesir hayaldıń jalǵız balasınıń óligin kóterip shıǵarıp atır edi. Qalanıń kóp adamları hayal menen birge júrip kiyatır edi.
13 İyemiz hayaldı kórgende janı ashıp: – Jılama! – dedi.
14 İysa jaqınlap kelip, tabıtqa qolın tiygizgende, tabıt kóterip kiyatırǵanlar toqtap qaldı. Ol: – Háy jas jigit, saǵan aytaman: ornıńnan tur! – dedi.
15 O'li tikeyip otırdı da, sóyley basladı. İysa onı anasına tapsırdı.
16 Hámmeni qorqınısh biylep: – Aramızda ullı payǵambar payda boldı. Quday O'z xalqına járdemge keldi, – dep Qudayǵa alǵıs ayttı.
17 İysa tuwralı bul xabar pútkil Yahudiya úlkesine hám dógerektegi jerlerge jayıldı.
18 Shákirtleri Yaqıyaǵa bolıp ótken waqıyalar haqqında xabarladı.
19 Yaqıya shákirtleriniń ekewin shaqırıp alıp: «Keletuǵın Qutqarıwshı Senbiseń yamasa basqa birewdi kútiwimiz kerek pe?» – dep soraw ushın, olardı İyemizge jiberdi.
20 Olar İysaǵa kelip: – Shomıldırıwshı Yaqıya bizlerdi: «Keletuǵın Qutqarıwshı Sen be yamasa basqasın kúteyik pe?» – dep soraw ushın, Saǵan jiberdi, – dedi.
21 Sol waqıtta İysa awırıw menen kesellerge hám jawız ruwxlarǵa shalınǵan kóplegen adamlarǵa shıpa berip, kóp soqırlardıń kózin ashqan edi.
22 İysa olarǵa juwap berip: – Barıńlar, esitip-kórgenlerińizdi Yaqıyaǵa bildirińler. Soqırlardıń kórip, aqsaq bolǵanlardıń júrip, maqaw kesel bolǵanlardıń tazalanıp, gereńlerdiń esitip, ólgenlerdiń tirilip, Xosh Xabardıń jarlılarǵa járiyalanıp atırǵanın aytıp berińler.
23 Maǵan gúmansız isengenler baxıtlı! – dedi.
24 Yaqıyanıń jibergen adamları qaytıp ketkennen soń, İysa xalıqqa Yaqıya tuwralı bılay dep ayta basladı: – Sizler shól dalaǵa neni kóriwge bardıńlar? Samal terbetken qamıstı ma?
25 Neni kóriwge bardıńlar? Jipek kiyim kiygen bir adamdı ma? Biraq hasıl kiyim kiyip, baylıqta jasaytuǵınlar patsha saraylarında boladı-ǵo.
26 Solay etip, neni kóriwge bardıńlar? Payǵambardı ma? Awa, Meniń sizlerge aytatuǵınım: ol – payǵambardan da ullı.
27 Bul adam haqqında Muxaddes Jazıwda bılay dep aytılǵan: «Mine, Men Sennen burın O'z xabarshımdı jiberemen, ol Seniń baratuǵın jolıńdı aldıńnan tayarlap qoyadı».
28 Sizlerge aytatuǵınım: hayaldan tuwılǵanlardıń arasında Shomıldırıwshı Yaqıyadan ullı adam joq. Biraq Quday Patshalıǵındaǵı eń kishkene adam da onnan ullı.
29 Bunı esitken pútkil xalıq, hátte, salıqshılar da Qudaydıń haqlıǵın moyınladı. Sebebi olar Yaqıyanıń qolınan shomıldırılǵan edi.
30 Biraq pariseyler menen nızam muǵallimleri Qudaydıń olarǵa arnaǵan erkin qabıl almadı. O'ytkeni olar Yaqıyanıń qolınan shomıldırılıwdan bas tartqan edi.
31 İysa jáne: – Házirgi áwladtıń adamların kimge uqsatayın, olar kimlerge megzeydi?
32 Olar bazarda bir-birine qıshqırısıp: «Sizlerge sıbızǵı sherttik, biraq sizler oynamadıńlar! Sizlerge joqlaw ayttıq, biraq sizler jılamadıńlar!» – dep otırǵan balalarǵa uqsaydı.
33 Sebebi Shomıldırıwshı Yaqıya kelip, nan da jemedi, sharap ta ishpedi. Al sizler onı: «Jin urǵan», – deysizler.
34 Adam Ulı kelip, jep te, iship te júr, sizler Onı: «Mine, tamaqsaw hám araqxor adam, Ol salıqshılar menen gúnakarlardıń dostı», – deysizler.
35 Al Qudaydıń danalıǵı onı qabıl etetuǵınlardıń hámmesi arqalı aqlanadı, – dedi.
36 Pariseylerdiń biri İysanı awqatqa mirát etti. İysa pariseydiń úyine kirip, dasturxan átirapına otırdı.
37 Sol qalada jasawshı bir gúnakar hayal İysanıń pariseydiń úyinde, dasturxan basında otırǵanın bilip, ishinde átir mayı bar mármer ıdıs alıp keldi.
38 Ol artta, İysanıń ayaq betinde turıp jılap, kóz jasların İysanıń ayaqlarına tóge basladı hám olardı shashları menen súrtti. Onıń ayaqların súyip, iyis may menen mayladı.
39 İysanı mirát etken parisey bunı kórip, ishinen: – Eger Ol payǵambar bolsa, Oǵan qolın tiygizip turǵan hayaldıń kimligin hám onıń qanday hayal ekenin biler edi. Ol – gúnakar hayal-ǵo, – dedi.
40 İysa oǵan: – Simon, saǵan aytatuǵın bir awız sózim bar, – dedi. – Ayta ber, Ustaz! – dedi Simon.
41 İysa oǵan: – Bir qarız beriwshiniń eki qarızdarı bar eken: birewiniń bes júz, ekinshisiniń eliw dinar qarızı bolıptı.
42 Biraq olardıń tóleytuǵın hesh nársesi bolmaǵanlıqtan, ol ekewiniń de qarızınan keshipti. Qáne, aytshı, olardıń qaysısı onı kóbirek súyedi? – dedi.
43 Simon: – Meniń oyımsha: qarızı kóbirek keshirilgeni, – dep juwap berdi. – Durıs aytasań, – dedi İysa oǵan.
44 Sońınan hayalǵa burılıp, Simonǵa: – Bul hayaldı kórip tursań ba? U'yińe kelgenimde, sen Maǵan ayaqlarımdı juwatuǵın suw da bermediń. Al ol kóz jasları menen ayaqlarımdı juwıp, shashları menen súrtti.
45 Sen Meni súymediń, al ol Men kelgennen beri ayaqlarımdı toqtamastan súyip atır.
46 Sen basıma may da jaqpadıń, al ol ayaqlarıma iyis may jaqtı.
47 Sonlıqtan saǵan aytatuǵınım: onıń kóp gúnaları keshirildi. Súyispenshiliginiń kúshli bolıwınıń sebebi – sol. Kim az keshirilse, sol az súyedi, – dedi.
48 Sońınan hayalǵa: – Gúnalarıń keshirildi, – dedi.
49 Sonda İysa menen birge dasturxan basında otırǵanlar óz ara: – Gúnalardı da keshiretuǵın bul kim ózi? – desti.
50 Al İysa hayalǵa: – İsenimiń seni qutqardı, tınıshlıq penen bara ber, – dedi.

Luka 8
1 Sońınan İysa qala hám awıllardı aralap, Quday Patshalıǵınıń Xosh Xabarın járiyalap júrdi. İysa menen birge on eki shákirti,
2 jáne de, jawız ruwxlardan hám awırıwlardan azat bolǵan bir neshe hayallar da boldı. Olar: ishinen jeti jin shıqqan magdalalı dep atalǵan Máriyam,
3 Hirodtıń saray basqarıwshısı Xuzanıń hayalı Yuxanna, Suzanna hám basqa da kóplegen hayallar İysaǵa hám Onıń shákirtlerine óz mal-múlki menen xızmet etetuǵın edi.
4 Hár túrli qalalardan adamlar kelip, kóp xalıq jıynalǵanda, İysa tımsal menen sóz basladı:
5 – Bir tuqım sebiwshi óz tuqımın sebiwge shıǵıptı. Ol sepkende, tuqımlardıń geybirewleri jol shetine túsip, ayaq astında basılıp qalıptı. Aspandaǵı quslar olardı shoqıp, jep qoyıptı.
6 Geybirewleri taslaq jerge túsip, kógerip shıǵıptı. Biraq ıǵallıq az bolǵanlıqtan, quwrap qalıptı.
7 Geybirewleri tikenler arasına túsip, tikenler olar menen birge ósip, tunshıqtırıp taslaptı.
8 Al basqaları ónimli jerge túsip, ósip shıǵıptı hám júz ese zúráát beripti. İysa usılardı aytıp bolǵannan soń dawıslap: – Qulaǵı bar jaqsılap esitip alsın! – dedi.
9 Shákirtleri İysadan: – Bul tımsal neni ańlatadı? – dep soradı.
10 İysa olarǵa bılay dedi: – Quday Patshalıǵınıń sırların biliw sizlerge berilgen, al basqalarǵa tımsal menen aytıladı. Sonlıqtan da: «Olar qarasa da, kórmeydi, Esitse de, túsinbeydi».
11 – Al bul tımsaldıń mánisi mınaday: tuqım – bul Qudaydıń sózi.
12 Jol shetine túskenleri mınaday adamlardı bildiredi: olar sózdi esitedi, biraq soń shaytan kelip, olardıń júreklerindegi sózdi alıp ketedi. Sonlıqtan olar isene almaydı hám qutqarılmaydı.
13 Taslaq jerge túskenleri mınaday adamlardı bildiredi: olar sózdi esitip, quwanısh penen qabıl etedi, biraq tamırsız bolǵanlıqtan waqıtsha ǵana isenip, sınaw waqtı kelgende isenimnen qaytadı.
14 Al tikenler arasına túskenleri mınaday adamlardı bildiredi: olar sózdi esitedi, biraq ómirdiń táshiwishleri, baylıq hám házlikler astında tunshıǵıp, olardıń zúrááti pispey qaladı.
15 Al ónimli topıraqqa túskenleri mınaday adamlardı bildiredi: olar sózdi esitip, jaqsı hám pák kewillerinde saqlap, shıdamlılıq penen zúráát beredi.
16 Hesh kim shıranı jaǵıp, onı ıdıs penen jawıp yamasa káttiń astına qoymaydı. Kerisinshe, kirgenler jaqtılıq kórsin dep, onı shıra qoyǵıshqa qoyadı.
17 O'ytkeni ashılmaytuǵın hesh qanday sır, málim hám áshkara bolmaytuǵın hesh qanday jasırın nárse joq.
18 Sonlıqtan qalay tıńlap atırǵanıńızǵa dıqqat awdarıńlar! Sebebi kimde bar bolsa, oǵan qosımsha beriledi, al kimde joq bolsa, onıń ózimde bar dep oylap júrgen nársesi de tartıp alınadı.
19 İysaǵa anası hám tuwısqanları keldi. Biraq xalıq kóp bolǵanlıqtan, Oǵan jaqınlay almadı.
20 Adamlar İysaǵa: – Anań menen tuwısqanlarıń Seni kórmekshi bolıp, sırtta tur, – dep xabarladı.
21 İysa olarǵa juwap berip: – Kimler Qudaydıń sózin tıńlap, onı orınlasa, Meniń anam da, tuwısqanlarım da solar, – dedi.
22 Kúnlerdiń birinde İysa shákirtleri menen qayıqqa minip, olarǵa: – Kóldiń arǵı jaǵasına óteyik, – dedi. Solay etip, olar jónep ketti.
23 Olar qayıqta júzip baratırǵanda, İysa uyıqlap qaldı. Kólde kúshli dawıl turıp, qayıq suwǵa tola basladı hám olar qáwip astında qaldı.
24 Shákirtleri İysanıń qasına barıp: – Ustaz! Ustaz! Nabıt bolajaqpız! – dep, Onı oyattı. İysa ornınan turdı da, samalǵa hám tolqınlasıp turǵan suwǵa tıyım saldı. Sonda olar tınıp, átirap tım-tırıs boldı.
25 İysa shákirtlerine: – İsenimińiz qáne? – dedi. Olar qorqısıp, ań-tań bolısıp, bir-birine: – Bul kim O'zi? Ol samal menen suwǵa buyrıq bergende, olar Oǵan boysınadı-ǵo! – desti.
26 Olar Galilanıń qarsısında jaylasqan Gadara úlkesine qayıq penen júzip bardı.
27 İysa jaǵaǵa shıǵıwı menen, Oǵan qaladan kelgen, jinge shalınǵan bir adam gezlesti. Bul adam kóp waqıtlardan beri kiyim kiymey hám úyde jasamay, qábirstanda jasaytuǵın edi.
28 Ol İysanı kórgende qıshqırıp jiberdi hám İysanıń aldına jıǵılıp, qattı dawıs penen: – Qúdiretli Qudaydıń Ulı – İysa! Meniń menen ne jumısıń bar. O'tinemen, meni qıynama! – dedi.
29 O'ytkeni İysa jawız ruwxqa bul adamnan shıǵıp ketiwdi buyırǵan edi. Jawız ruwx onı tez-tez tutıp turǵanlıqtan, adamlar onı shınjır menen baylap, kisen salıp qarawıllaytuǵın edi. Biraq ol hámmesin úzip, jin tárepinen shólistanǵa aydap alıp ketiletuǵın edi.
30 İysa onnan: – Atıń kim? – dep soradı. – U'lken topar, – dep juwap berdi ol. Sebebi onıń ishine kóp jin kirgen edi.
31 Jinler İysadan ózlerin tuńǵıyıqqa jibermewin ótindi.
32 Sol jerdegi tawdıń eteginde úlken shoshqa padası jayılıp júrgen edi. Jinler İysadan shoshqalarǵa kiriwge ruxsat beriwin ótindi. İysa olarǵa ruxsat etti.
33 Sonda jinler adamnan shıǵıp, shoshqalarǵa kirdi. Shoshqa padası juwırısıp, tik jardan kólge tústi de, batıp ketti.
34 Bolǵan waqıyanı kórgen shoshqa baǵıwshılar qashıp ketip, qala hám awıllarǵa barıp xabarladı.
35 Adamlar bolǵan waqıyanı kóriw ushın İysanıń janına keldi. Olar ishinen jinler shıqqan adamnıń aqıl-esi kirip, kiyinip, İysanıń ayaq betinde otırǵanın kórgende qorqıp qalıstı.
36 Waqıyanı óz kózleri menen kórgenler jin urǵan adamnıń qalay shıpa tapqanın olarǵa aytıp berdi.
37 Sonda Gadara átirapınan kelgen pútkil xalıqtıń zárreleri ushıp, İysadan olardıń úlkesinen ketiwin ótindi. İysa qayıqqa minip, qaytıp ketti.
38 Al jinlerden azat bolǵan adam İysaǵa: – Seniń menen birge bolayın, – dep jalındı. Biraq İysa oǵan:
39 – U'yińe qaytıp, Qudaydıń saǵan ne islegenin aytıp ber, – dep onı jiberdi. Ol barıp, İysanıń oǵan ne islegenin pútkil qalaǵa járiyaladı.
40 İysa qaytıp kelgende, xalıq Onı quwanısh penen qabıl aldı. O'ytkeni hámme Onı kútip turǵan edi.
41 Sonda májilisxananıń baslıǵı bolǵan Yair atlı bir adam kelip, İysanıń ayaǵına jıǵıldı da, úyine kiriwin ótindi.
42 Sebebi onıń on eki jaslar shamasındaǵı jalǵız qızı ólim tóseginde jatır edi. İysa júrip kiyatırǵanda, xalıq Onı ján-jaǵınan qısıp baratır edi.
43 Sol jerde on eki jıl boyı qan ketip awırıp, hesh kimnen shıpa taba almaǵan bir hayal bar edi.
44 Hayal İysanıń art betinen jaqınlap kelip, Onıń kiyiminiń shetine qolın tiygizdi. Sol waqıtta-aq hayaldıń qan ketiwi toqtadı.
45 Sonda İysa: – Maǵan kim qolın tiygizdi? – dep soradı. Hesh kim moynına almaǵannan soń, Petr: – Ustaz! Xalıq Seni qorshap, ján-jaǵıńnan qısıp tur-ǵo, – dedi.
46 Biraq İysa oǵan: – Maǵan birew qolın tiygizdi, óytkeni Men O'zimnen bir kúsh shıqqanın sezdim, – dedi.
47 Hayal jasırına almaytuǵının bilip, qaltırap İysanıń aldına keldi de, Onıń ayaǵına jıǵıldı. O'ziniń qanday sebep penen Oǵan qolın tiygizgenin hám sol waqıtta-aq qalay shıpa tapqanın pútkil xalıq aldında aytıp berdi.
48 İysa oǵan: – Qızım! İsenimiń seni qutqardı, tınıshlıq penen bara ber, – dedi.
49 İysa usı sózlerdi aytıp turǵanda májilisxana basshısınıń úyinen birew kelip, Yairǵa: – Qızıńız óldi, endi Ustazdıń tınıshın almań, – dedi.
50 Biraq İysa bunı esitip, oǵan: – Qorqpa, tek isen, qızıń shıpa tabadı, – dedi.
51 İysa úyge kelgende, Petr, Yuxan, Yaqıp hám qızdıń ata-anasınan basqa hesh kimniń O'zi menen birge ishke kiriwine ruxsat bermedi.
52 Hámme qızdı azalap, jılap turǵan edi. Biraq İysa: – Jılamańlar, ol ólgen joq, tek uyıqlap atır, – dedi.
53 Olar qızdıń ólgenin bilip, İysanıń ústinen kúldi.
54 İysa qızdıń qolınan usladı da, dawıslap: – Qızalaq, ornıńnan tur! – dedi.
55 Qızdıń janı qaytıp kirip, ol dárriw ornınan turdı. İysa oǵan jew ushın bir nárse beriwdi tapsırdı.
56 Qızdıń ata-anası ań-tań boldı, biraq İysa olarǵa bolǵan waqıya haqqında hesh kimge aytpawın buyırdı.

Luka 9
1 İysa qasına on eki elshisin shaqırıp alıp, olarǵa barlıq jinlerdi quwıp shıǵarıwǵa hám awırıwlarǵa shıpa beriwge kúsh hám biylik berdi.
2 Quday Patshalıǵın járiyalap, awırıw adamlarǵa shıpa beriw ushın olardı jiberip,
3 İysa bılay dedi: – Jolǵa hesh nárse: tayaq ta, qalta da, nan da, aqsha da, artıq kiyim de almańlar.
4 Qaysı úyge kirseńler de, ol jerden ketkenińizshe, sol úyde bolıńlar.
5 Eger bir qalada sizlerdi qabıl almasa, sol qaladan shıǵıp baratırıp, olarǵa eskertiw retinde ayaqlarıńızdaǵı shańdı qaǵıp ketińler.
6 Shákirtler jolǵa shıqtı. Olar hámme jerde Xosh Xabardı járiyaladı hám awırıwlarǵa shıpa berip, awıllardı aralap júrdi.
7 U'lke húkimdarı Hirod bolıp atırǵan barlıq waqıyalar haqqında esitip, tınıshsızlanıp qaldı. Sebebi geybirewler: «Yaqıya ólimnen qayta tirilipti» dese,
8 basqalar: «İliyas payda bolıptı» dep, jáne birewler: «Burınǵı payǵambarlardıń biri tirilipti», – deytuǵın edi.
9 Al Hirod: «Yaqıyanıń basın kestirgen edim-ǵo. Endi mınaday islerdi islep atır dep, men esitken Adam kim boldı eken?» – dep İysanı kóriwdiń jolın izlestirdi.
10 Elshiler qaytıp kelip, islegen hámme isleri haqqında İysaǵa aytıp berdi. İysa O'zi menen birge tek olardı ǵana alıp, Betsayda dep atalǵan qalaǵa ketti.
11 Biraq xalıq bunı bilip, İysanıń izinen keldi. İysa olardı jaqsı qabıl alıp, olarǵa Quday Patshalıǵı haqqında ayttı hám shıpaǵa mútáj adamlarǵa shıpa berdi.
12 Kún kesh bola baslaǵanda, on eki elshisi İysanıń aldına kelip: – Xalıqtı jiber. A'tiraptaǵı awıl-elatlarǵa barıp, túneytuǵın jer menen azıq-awqat tapsın. O'ytkeni bizler bir elsiz jerdemiz-ǵo, – dedi.
13 Biraq İysa olarǵa: – Olarǵa sizler awqat berińler, – dedi. – Bizler barıp, sonsha adamǵa azıq satıp almasaq, bes nan menen eki balıqtan basqa hesh nársemiz joq, – dedi shákirtleri.
14 Sebebi ol jerde bes mıńǵa shamalas er adam bar edi. İysa shákirtlerine: – Olardı eliw-eliwden topqa bólip otırǵızıńlar, – dedi.
15 Shákirtleri solay islep, hámmesin jerge otırǵızdı.
16 İysa bes nan menen eki balıqtı aldı da, aspanǵa qarap, olar ushın Qudayǵa shúkirlik etti. Olardı sındırıp, xalıqqa tarqatıw ushın, shákirtlerine berdi.
17 Hámme jep toydı. Awısqan bóleklerin jıynap, úlken on eki sebet toltırdı.
18 Kúnlerdiń birinde İysa awlaq jerde duwa etip turǵanda, shákirtleri de Onıń menen birge edi. İysa olardan: – Xalıq Meni kim dep sanaydı? – dep soradı.
19 Shákirtleri juwap berip bılay dedi: – Shomıldırıwshı Yaqıya dep sanaydı, al bazıları İliyas, jáne basqaları: «Burınǵı payǵambarlardıń biri tirilip kelipti», – desedi.
20 İysa olardan: – Al sizler Meni kim dep sanaysızlar? – dep soradı. Petr Oǵan: – Sen – Qudaydıń jibergen Masixısań, – dep juwap berdi.
21 İysa bul tuwralı hesh kimge aytpawların olarǵa qatań eskertti de:
22 – Adam Ulı kóp azap shegip, aqsaqallar, bas ruwxaniyler hám diniy muǵallimler tárepinen qabıl alınbay óltiriliwi hám úshinshi kúni qayta tiriliwi tiyis, – dedi.
23 Sonda İysa hámmege bılay dedi: – Kim de kim Maǵan ergisi kelse, ózinen keshsin hám hár kúni óz atanaq aǵashın arqalap, Meniń izime ersin.
24 Kim de kim óz janın saqlamaqshı bolsa, onı joǵaltadı, al kim de kim óz janın Men ushın joǵaltsa, ol onı saqlap qaladı.
25 Eger adam pútkil dúnyanı iyelegeni menen, óz janın joytıp, ózine zıyan keltirse, bunnan oǵan ne payda?
26 Kim de kim Mennen hám Meniń sózlerimnen arlansa, Adam Ulı da O'ziniń, A'kesiniń hám muxaddes perishtelerdiń saltanatında kelgende, onnan arlanadı.
27 Sizlerge shının aytaman: bul jerde turǵanlardıń geybirewleri Quday Patshalıǵın kórmegenshe, ólmeydi.
28 Bul sózlerdi aytqannan soń segiz kúndey ótkende, İysa Petr, Yuxan hám Yaqıptı qasına alıp, duwa etiw ushın tawǵa shıqtı.
29 İysa duwa etkende, Onıń túr-túsi ózgerdi, kiyimleri de appaq túske enip, jarqırap ketti.
30 Sonda eki er adam Onıń menen sóylesip turǵan edi. Olar: Muwsa menen İliyas edi.
31 Olar ullı saltanat penen kórinip, İysanıń jaqında Erusalim qalasında dúnyadan ótip, Qudaydıń erkin orınlawı tiyis ekeni haqqında sóylesti.
32 Al Petr menen onıń qasındaǵılardı kúshli uyqı basqan edi. Olar oyanıp ketip, İysanıń ullılıǵın hám Onıń menen turǵan eki er adamdı kórdi.
33 Olar İysanıń janınan kete baslaǵanda, Petr İysaǵa: – Ustaz, bul jerde bolǵanımız qanday jaqsı! Bizler úsh qos qurayıq: birewin Saǵan, birewin Muwsaǵa, birewin İliyasqa, – dedi. Ol ne aytqanın ózi bilmedi.
34 Petr usılardı aytıp turǵanda bir bult payda bolıp, olardı qapladı. Shákirtler bult ishine kirgende qorqısıp qaldı.
35 Sonda bulttan: – Bul – Meniń tańlap alǵan Ulım, Onıń aytqanın tıńlańlar! – degen saza esitildi.
36 Dawıs tınıp qalǵannan soń, İysanıń jalǵız O'zi qaldı. Shákirtleri tis jarıp, kórgenleri haqqında sol kúnleri hesh kimge aytpadı.
37 Kelesi kúni olar tawdan túskende, İysanı kóp xalıq kútip aldı.
38 Kútilmegende xalıq arasınan birew baqırıp: – Ustaz, Sennen ótinip sorayman, meniń balama bir názer sala gór! Ol meniń jalǵız balam edi.
39 Balamdı jawız ruwx tutqanda, ol birden qıshqırıp jiberedi. Jawız ruwx onı qaltıratıp, awzınan kóbik aǵızadı da, azaplap bolǵannan soń, zorǵa degende onnan ketedi.
40 Men Seniń shákirtlerińnen jawız ruwxtı quwıp shıǵarıwdı ótingen edim, biraq olardıń qolınan kelmedi, – dedi.
41 İysa juwap berip: – Háy, isenbeytuǵın, adasqan áwlad! Men qashanǵa deyin sizler menen birge bolıp, sizlerge shıdayman? Balańdı bul jerge alıp kel, – dedi.
42 Bala kiyatırǵanda jin onı jerge jıǵıp, qaltırata basladı. Biraq İysa jawız ruwxqa tıyım salıp, balaǵa shıpa berdi hám onı ákesine tapsırdı.
43 Hámme Qudaydıń ullılıǵına tań qalıstı. Xalıq İysanıń barlıq islerine hayran qalısıp turǵanda, İysa O'z shákirtlerine:
44 – Mına sózlerimdi qulaqlarıńızǵa quyıp alıńlar: Adam Ulı adamlardıń qolına uslap beriledi, – dedi.
45 Biraq olar bul sózdiń mánisin túsinbedi. Onıń mánisi olarǵa jasırın bolǵanlıqtan, olar onı uǵa almadı. Al bul sóz tuwralı İysadan sorawǵa qorqtı.
46 Shákirtler óz ara: – Qaysı birimiz ullımız? – dep tartısa basladı.
47 İysa olardıń kewillerindegi oydı bilip, bir kishkene balanı aldı da, onı janına qoyıp,
48 olarǵa bılay dedi: – Kim de kim bul balanı Meniń atım ushın qabıl etse, onıń Meni qabıl etkeni boladı. Al kim de kim Meni qabıl etse, onıń Meni Jibergendi qabıl etkeni boladı. O'ytkeni arańızda kim eń kishkene bolsa, sol eń ullı boladı.
49 Sonda Yuxan: – Ustaz! Seniń atıń menen jinlerdi quwıp shıǵarıp júrgen bir adamdı kórdik. Biraq ol bizler menen birge Saǵan ermegenlikten, oǵan tıyım saldıq, – dedi.
50 İysa Yuxanǵa: – Oǵan tıyım salmańlar. Sebebi kim de kim sizlerge qarsı bolmasa, ol sizlerdiń tárepdarıńız, – dedi.
51 İysanıń bul dúnyadan aspanǵa alınatuǵın kúnleri jaqınlaǵanda, Ol Erusalimge barıwǵa qarar etti.
52 Ol aldınan xabarshıların jiberdi. Olar barıp, İysanıń keliwine tayarlıq kóriw ushın, Samariyanıń bir awılına kirdi.
53 Biraq İysa Erusalimge qaray baratırǵanlıqtan, ol jerde Onı qabıl etpedi.
54 Shákirtleri Yaqıp penen Yuxan bunı kórip: – İyem! Bulardı joq qılıp jiberiw ushın, aspannan ot túsiwin buyırıwımızdı qáleyseń be? – dedi.
55 Biraq İysa burılıp, olarǵa keyidi.
56 Sońınan olar basqa awılǵa ketti.
57 Olar jolda kiyatırǵanda, birew İysaǵa: – Sen qayaqqa barsań da, men Saǵan eremen, – dedi.
58 İysa oǵan: – Túlkilerdiń inleri, aspandaǵı quslardıń uyaları bar. Biraq Adam Ulınıń bas panalaytuǵın ornı da joq, – dedi.
59 Al basqa birewine: – Meniń izime er, – dedi. Biraq ol: – İyem! Dáslep barıp, ákemdi jerlewime ruxsat et, – dedi.
60 İysa oǵan: – O'z ólgenlerin jerlewdi ólilerge qaldır. Al sen barıp, Qudaydıń Patshalıǵı tuwralı járiyala, – dedi.
61 Jáne birew İysaǵa: – İyem, men Seniń izińe eremen, biraq dáslep úy-ishim menen xoshlasıp keliwime ruxsat et, – dedi.
62 Biraq İysa oǵan: – Atızdı súriwdi baslap, artına qaray beretuǵın adam Qudaydıń Patshalıǵına ılayıqlı emes, – dedi.

Luka 10
1 Bunnan keyin, İyemiz İysa basqa jetpis eki shákirtin tańlap alıp, O'zi barǵısı kelip júrgen hár bir qala hám orınlarǵa olardı ekew-ekewden O'zinen burın jiberip atırıp
2 bılay dedi: – Orılatuǵın egin kóp, biraq jumısshılar az. Sonlıqtan zúrááttiń iyesi bolǵan İyemizden O'ziniń atızına egindi oratuǵın jumısshılar jiberiwin duwa etip sorańlar.
3 Barıńlar! Mine, Men sizlerdi qozılardı qasqırlardıń arasına jibergendey, jiberip atırman.
4 Shıjlan da, dorba da, ayaq kiyim de almańlar, jolda hesh kimge sálem de bermeńler.
5 Qaysı úyge kirseńler de, dáslep: «Bul úyde amanlıq bolsın!» – dep sálem berińler.
6 Eger sol úyde amanlıqtı súyiwshi adam bolsa, sizler tilegen amanlıq sol adamda qaladı, al eger bolmasa, ózlerińizge qaytadı.
7 Sol úyde qalıp, bergenin iship jeńler. O'ytkeni miynet etken adam óz miynet haqısına ılayıqlı. U'yden-úyge kóship júrmeńler.
8 Eger qanday da bir qalaǵa kelgenińizde sizlerdi qabıl etse, bergenin jeńler.
9 Sol jerdegi awırıw adamlarǵa shıpa berip, olarǵa: «Sizlerge Quday Patshalıǵı jaqınladı», – deńler.
10 Biraq qanday da bir qalaǵa kelgenińizde sizlerdi qabıl etpese, kóshege shıǵıp:
11 «Qalańızdan ayaqlarımızǵa juqqan shańdı da sizlerge eskertiw retinde qaǵıp taslaymız. Biraq bilip qoyıńlar, Quday Patshalıǵı jaqınladı», – dep aytıńlar.
12 Sizlerge aytatuǵınım: húkim shıǵarılatuǵın qıyamet-qayım kúni Sodom qalasınıń awhalı sol qalanıń awhalınan jeńilirek boladı.
13 – Hásiret shegeseń, Xorazin! Hásiret shegeseń, Betsayda! Eger sizlerde islengen káramatlar Tir hám Sidon qalalarında islengeninde, olar álle qashan betin tırnap, shashın julıp qayǵırıp, táwbe eter edi.
14 Biraq húkim shıǵarılatuǵın qıyamet-qayım kúninde Tir menen Sidonnıń awhalı sizlerdiń awhalıńızdan jeńilirek boladı.
15 Háy sen, Kaparnahum, aspanǵa kóterileseń be? Yaq, dozaqqa qulatılasań.
16 İysa shákirtlerine jáne bılay dedi: – Kim de kim sizlerdi tıńlasa, onıń Meni tıńlaǵanı boladı. Kim de kim sizlerdi qabıl almasa, onıń Meni qabıl almaǵanı boladı. Al kim de kim Meni qabıl alsa, onıń Meni Jibergendi qabıl alǵanı boladı.
17 İysanıń jetpis eki shákirti quwanısh penen qaytıp kelip: – İyem! Seniń atıńdı tilge alsaq, jinler de bizlerge boysınadı, – dedi.
18 İysa olarǵa: – Shaytannıń jıldırım sıyaqlı aspannan túskenin kórdim.
19 Minekey, Men sizlerge jılanlar menen shayanlardı ayaq astı qılıp, dushpannıń pútkil kúsh-qúdiretin jeńiwge biylik berdim. Sizlerge hesh nárse zıyanın tiygize almaydı.
20 Biraq jawız ruwxlardıń sizlerge boysınǵanına emes, al atlarıńızdıń aspanda jazılǵanına quwanıńlar, – dedi.
21 Sonda İysa Muxaddes Ruwxtan shadlanıp bılay dedi: – O, A'ke, aspan hám jerdiń İyesi! Bulardı danalardan hám aqıllılardan jasırıp, nárestedey adamlarǵa ashıp bildirgeniń ushın, Seni maqtayman! Awa, A'ke! Sebebi Seniń qálewiń usınday edi.
22 Maǵan hámmesi A'kemnen berilgen. Uldıń kim ekenin A'keden basqa hesh kim bilmeydi. A'keniń kim ekenin de tek ǵana Ulı hám Ulı tańlap ashıp bildirgisi kelgenler ǵana biledi.
23 Sońınan İysa burılıp, shákirtlerine awlaqta bılay dedi: – Sizlerdiń kórip atırǵanıńızdı kórip turǵan kózler baxıtlı!
24 Meniń sizlerge aytatuǵınım: qanshama payǵambarlar menen patshalar sizlerdiń kórgenlerińizdi kórgisi kelgen edi, biraq kórmedi. Esitkenlerińizdi esitkisi kelgen edi, biraq esitpedi.
25 Sonda bir nızam muǵallimi ornınan turıp, İysanı sınap kóriw ushın, Onnan: – Ustaz, máńgilik ómirdi alıwım ushın ne qılıwım kerek? – dep soradı.
26 İysa oǵan: – Muxaddes Nızamda ne dep jazılǵan? Sen onı qalay túsineseń? – dedi.
27 Ol juwap berip: – «İyeń bolǵan Qudayıńdı pútkil júregiń, pútkil janıń, pútkil kúshiń hám pútkil aqıl-oyıń menen súy». Jáne de: «O'zińdi súygeniń sıyaqlı, jaqınıńdı da súy», – delingen, – dedi.
28 İysa oǵan: – Durıs juwap berdiń, usılay isle, sonda jasaysań, – dedi.
29 Biraq ol ózin aqlaǵısı kelip, İysadan: – Meniń jaqınım kim? – dep soradı.
30 İysa oǵan bılay dep juwap qaytardı: – Bir adam Erusalimnen Erixoǵa kiyatırıp, qaraqshılardıń qolına túsip qalıptı. Qaraqshılar onıń kiyimlerin sheship alıp, onı sabap, ólimshi etip taslap ketipti.
31 Sonda bir ruwxaniy sol jol menen júrip, onı kórip, basqa jaqqa burılıp ketipti.
32 Bir lebiyli de sol jerge kelip, onı kórip, basqa jaqqa burılıp ketipti.
33 Biraq sol jerden ótip baratırǵan samariyalı bir adam ol jatırǵan jerge kelip, onı kórgende janı ashıptı hám
34 janına barıp, jaraqatların may hám sharap penen juwıp tańıptı. Onı eshegine mingizip, miymanxanaǵa alıp kelip, oǵan ǵamxorlıq kórsetipti.
35 Erteńine eki dinar shıǵarıp, miymanxana iyesine beripti de: «Oǵan jaqsılap qara. Eger bunnan artıq ǵárejet shıǵarsań, qaytıp kelgenimnen soń tóleymen», – depti.
36 Endi usı úshewiniń ishinde qaysısı qaraqshılardıń qolına túsken adamnıń jaqını boladı, dep oylaysań?
37 Nızam muǵallimi: – Oǵan miyrimlilik kórsetkeni, – dedi. İysa oǵan: – Bar, sen de usılay isle, – dedi.
38 Olar jol júrip kiyatırǵanda, İysa bir awılǵa kirdi. Bul jerde Marta atlı bir hayal Onı úyine qabıl etti.
39 Martanıń Máriyam degen sińlisi bar edi. Ol İysanıń ayaq betinde otırıp, Onıń sózlerin tıńladı.
40 Al Marta qonaq kútiw menen bánt boldı. Ol İysaǵa kelip: – İyem, sińlimniń hámme isti meniń bir ózime qaldırǵanına qaramaysań ba? Oǵan ayt, maǵan járdemlessin, – dedi.
41 Biraq İysa oǵan juwap berip: – Marta, Marta, sen kóp nárselerdi uwayımlap, táshiwishleneseń.
42 Tek bir nárse ǵana zárúr-ǵo. Máriyam durıs joldı tańladı, bul onnan tartıp alınbaydı, – dedi.

Luka 11
1 Kúnlerdiń birinde İysa bir jerde duwa etip turǵan edi. Duwa etip bolǵannan soń, shákirtleriniń biri Oǵan: – İyem! Yaqıya óz shákirtlerine duwa etiwdi úyretkenindey, Sen de bizlerge duwa etiwdi úyret, – dedi.
2 İysa olarǵa bılay dedi: – Duwa etkenińizde bılay deńler: A'ke! Seniń atıń muxaddes bola bersin. Seniń Patshalıǵıń kelsin.
3 Bizlerge hár kúni kúndelikli nanımızdı bere gór.
4 Gúnalarımızdı keshire gór. O'ytkeni bizler de ózlerimizge gúna qılǵan hár bir adamdı keshiremiz. Bizlerdiń azǵırılıwımızǵa jol qoyma.
5 İysa olarǵa jáne bılay dedi: – Aytayıq, arańızdaǵı birińizdiń dostısı bar. Ol yarım aqshamda dostısına barıp: «Dostım! Maǵan qarızǵa úsh nan berip tur.
6 Sebebi saparda júrgen bir dostım kelip edi, onıń aldına qoyatuǵın hesh nársem joq», – depti.
7 Sonda dostısı ishten: «Meniń tınıshımdı alma. Esigim beklewli. Balalarım da meniń menen birge tósekte jatır. Ornımnan turıp, saǵan hesh nárse bere almayman», – dep juwap beripti.
8 Biraq sizlerge aytatuǵınım: ornınan turıp, dostı bolǵanı ushın soraǵanın bermese de, izinen qalmay soraǵanı sebepli ol ornınan turıp, qansha sorasa, sonsha beredi.
9 Sonlıqtan sizlerge aytatuǵınım: sorańlar, sizlerge beriledi. İzleńler, tabasızlar. Esikti qaǵıńlar, ol sizlerge ashıladı.
10 O'ytkeni soraǵan hár bir adam aladı, izlegen tabadı, esik qaqqanǵa ashıladı.
11 Arańızda qaysı áke balası balıq sorasa, oǵan balıq ornına jılan beredi?
12 Máyek sorasa, oǵan shayan beredi?
13 Solay etip, ózlerińiz jaman bola tura, óz balalarıńızǵa jaqsı sıylar beriwdi bilseńiz, aspandaǵı A'ke de O'zinen soraǵanlarǵa Muxaddes Ruwxtı beriwi sózsiz.
14 Bir kúni İysa bir adamnan gúńelek jindi quwıp shıǵardı. Jin shıqqannan soń, gúńelek adam sóyley baslaǵanda, xalıq hayran qaldı.
15 Biraq olardıń geybirewleri: «Ol jinlerdi jinlerdiń baslıǵı Belzebúl-shaytannıń kúshi menen quwıp shıǵarıp júr», – desti.
16 Al basqaları İysanı sınap kórmekshi bolıp, aspannan káramatlı belgi kórsetiwin talap etti.
17 Biraq İysa olardıń oyların bilip, bılay dedi: – O'z ara qarsı bolıp bólingen hár bir patshalıq joq boladı. O'z ara qarsı bolıp bólingen hár bir úy qulaydı.
18 Eger shaytan óz ara qarsı bolıp bólinse, onıń patshalıǵı qalay saqlanadı? Sizler Meni: «Jinlerdi Belzebúl-shaytannıń kúshi menen quwıp shıǵarıp júr», – deysizler.
19 Eger Men jinlerdi Belzebúl-shaytannıń kúshi menen quwıp shıǵaratuǵın bolsam, onda sizlerdiń shákirtlerińiz olardı kimniń kúshi menen quwıp shıǵarıp júr? Solay etip, olar sizlerdiń nadurıs ekenińizdi áshkaralaydı.
20 Biraq, eger Men jinlerdi Qudaydıń kúshi menen quwıp shıǵarıp atırǵan bolsam, onda sizlerge Quday Patshalıǵınıń jetip kelgeni.
21 Tis-tırnaǵına deyin qurallanǵan bir kúshli adam óz úyin qorǵasa, onıń mal-múlki aman boladı.
22 Al onnan da kúshlirek birew oǵan hújim jasap, onı jeńse, onıń isengen barlıq quralların tartıp alıp, oljasın bólistiredi.
23 Kim de kim Meniń menen birge bolmasa, ol Maǵan qarsı. Kim de kim Meniń menen birge jıynamasa, ol shashadı.
24 Jawız ruwx adamnan shıqqannan keyin suwsız jerlerdi gezip, dem alıwǵa orın izleydi. Taba almaǵannan soń, ol: «Shıqqan úyime qaytayın», – deydi.
25 Qaytıp kelgende, úydiń tazalanıp hám jıynalıp turǵanın kóredi.
26 Sonda ol barıp, ózinen de jawız jeti ruwxtı ertip keledi de, kirip sol úyde turadı. Solay etip, sol adamnıń sońǵı awhalı burınǵıdan da jaman boladı.
27 İysa usılardı aytıp turǵanda xalıq ishinen bir hayal dawıslap, Oǵan: – Seni kótergen qursaq hám Seni emizgen kókirekler qanday baxıtlı! – dedi.
28 Biraq İysa oǵan: – Qudaydıń sózin tıńlap, onı orınlawshılar onnan da baxıtlı! – dedi.
29 Xalıq jıynalıp, kóbeyip atırǵanda, İysa olarǵa bılay dep ayta basladı: – Bul áwlad – jaman áwlad! Ol káramatlı belgi talap etpekte. Biraq oǵan Yunustıń káramatlı belgisinen basqası kórsetilmeydi.
30 Yunus Nineviya turǵınları ushın qanday belgi bolsa, Adam Ulı da bul áwlad ushın sonday belgi boladı.
31 Qubladaǵı hayal patsha húkim shıǵarılatuǵın qıyamet-qayım kúninde usı áwladtıń adamları penen birge turıp, onı ayıplaydı. Sebebi ol Sulaymannıń danalıǵın esitiw ushın, jer betiniń arǵı shetinen kelgen-ǵo. Biraq bul jerde Sulaymannan da ullı Birew bar.
32 Nineviya turǵınları húkim shıǵarılatuǵın qıyamet-qayım kúninde usı áwlad penen birge turıp, onı ayıplaydı. O'ytkeni Yunus járiyalaǵanda, olar táwbe etken-ǵo. Biraq bul jerde Yunustan da ullı Birew bar.
33 – Hesh kim de shıranı jaǵıp, onı jasırın jerge yamasa ıdıstıń astında qoymaydı. Kerisinshe, kirgenler jaqtını kórsin dep, onı shıra qoyǵıshqa qoyadı.
34 Kóziń – deneńniń shıraǵı. Eger kóziń saw bolsa, pútkil deneń de jarıq boladı. Eger kóziń saw bolmasa, deneń de pútkilley qarańǵı boladı.
35 Sonlıqtan da, abayla, ishińdegi jarıq qarańǵı bolmasın!
36 Eger pútkil deneń jarıq bolıp, hesh bir qarańǵı jeri bolmasa, shıra seni óz nurı menen jaqtı qılǵanı sıyaqlı, deneń pútkilley jarıq boladı.
37 İysa usı sózlerdi aytıp turǵanda, bir parisey Onı úyine awqatlanıwǵa shaqırdı. İysa onıń úyine kirip, awqatlanıwǵa otırdı.
38 İysanıń awqattan burın qol juwmaǵanın kórip, parisey tań qaldı.
39 Sonda İyemiz oǵan: – Háy pariseyler, sizler tabaq-keseniń sırtın tazalaysızlar, biraq óz ishińiz nápsiqawlıq hám jawızlıqqa tolı.
40 Háy, aqılsızlar, sırtın jaratqan ishin de jaratqan emes pe?
41 Jaqsısı, ishińizdegiden qayır-sadaqa berińler, sonda sizler ushın hámme nárse taza boladı.
42 Hásiret shegesizler, pariseyler! Sizler jalbız, iyisli shóp hám hár túrli palız ónimleriniń onnan birin beresizler, biraq ádillikke hám Qudaydıń súyispenshiligine biypárwa qaraysızlar. Bunı da islep, onı da qaldırmawıńız kerek edi-ǵo.
43 Hásiret shegesizler, pariseyler! Sizler májilisxanalarda tórde otırıwdı, bazarda ózlerińizge sálem beriliwin jaqsı kóresizler.
44 Sizler hásiret shegesizler! Sebebi sizler adamlar bilmey ústilerinen basıp ótetuǵın belgisiz qábirlerge uqsaysızlar, – dedi.
45 Sonda nızam muǵallimleriniń biri İysaǵa: – Ustaz! Sen bul sózlerdi aytıp, bizlerdi de qapa qılıp atırsań, – dedi.
46 Biraq İysa: – Sizler de hásiret shegesizler, nızam muǵallimleri! O'ytkeni sizler kóterip júriwge qıyın júklerdi adamlarǵa artıp, ózlerińiz olardı kóterisiwge barmaǵıńızdı da qozǵamaysızlar.
47 Sizler hásiret shegesizler! Sebebi sizler ata-babalarıńız óltirgen payǵambarlarǵa mazarlar ornatasızlar.
48 Solay etip, sizler ata-babalarıńızdıń islerin maqullap, olardı dálilleysizler. Olar payǵambarlardı óltirgen edi, al sizler olarǵa mazarlar ornatasızlar.
49 Sonlıqtan da, Qudaydıń danalıǵı bılay degen: «Men olarǵa payǵambarlar menen elshilerdi jiberemen. Olar geybirewlerin óltirip, geybirewlerin quwǵın qıladı».
50 -
51 Sol sebepten Abıldıń qanınan baslap, qurbanlıq shalınatuǵın orın menen İbadatxana arasında óltirilgen Zekeriyanıń qanına deyin, dúnya jaratılǵannan beri tógilgen barlıq payǵambarlardıń qanı usı áwladtan talap etiledi. Awa, sizlerge aytatuǵınım: usı áwladtan talap etiledi!
52 Hásiret shegesizler, nızam muǵallimleri! O'ytkeni sizler qutqarılıw haqqında bilim qapısınıń giltin tartıp aldıńlar: bul qapıdan ózlerińiz de kirmedińler, kirmekshi bolǵanlarǵa da tosqınlıq jasadıńlar, – dedi.
53 İysa sol jerden ketip baratırǵanda, ashıwlanǵan diniy muǵallimler menen pariseyler Onı qısqıǵa alıp, kóp sorawlarǵa juwap beriwge májbúrledi.
54 Olar İysanı sózinen tutıp ayıplaw ushın, Onı ańlıdı.

Luka 12
1 Sonıń arasında kóp mıńlaǵan adamlar jıynalıp, bir-birine tıǵılısıp turdı. İysa aldı menen O'z shákirtlerine sóz baslap, bılay dedi: – Pariseylerdiń ashıtqısınan, yaǵnıy eki júzlilikten saq bolıńlar!
2 Ashılmaytuǵın hesh qanday sır, bilinbeytuǵın hesh qanday jasırın nárse joq.
3 Sonlıqtan qarańǵıda aytqanıńız jaqtıda esitiledi, bekitiwli qapı artında qulaqqa sıbırlap aytqanıńız tamlardıń tóbesinen járiyalanadı.
4 Meniń sizlerge, doslarıma aytatuǵınım: deneni óltirse de, bunnan soń basqa hesh nárse isley almaytuǵınlardan qorqpańlar!
5 Biraq kimnen qorqıwıńız kerek ekenin aytayın: óltirgennen keyin, dozaqqa taslawǵa qúdireti kúshli Qudaydan qorqıńlar. Awa, sizlerge aytatuǵınım: Onnan qorqıńlar.
6 Bes shımshıq eki tiyinǵa satılmay ma? Solay bolsa da, olardıń hesh birin de Quday umıtpaydı.
7 Baslarıńızdaǵı shashlardıń bári de Qudayǵa sanawlı. Sonlıqtan qorqpańlar: kóp shımshıqlardan sizler qımbatlıraqsızlar-ǵo.
8 Sizlerge aytatuǵınım: kim de kim Meni adamlar aldında tán alsa, Adam Ulı da onı Qudaydıń perishteleriniń aldında tán aladı.
9 Al kim de kim Meni adamlar aldında tán almasa, onıń ózi de Qudaydıń perishteleriniń aldında tán alınbaydı.
10 Adam Ulına qarsı bir sóz aytqan hár bir adam keshiriledi, biraq Muxaddes Ruwxqa til tiygizgen adam keshirilmeydi.
11 Sizlerdi májilisxanalarǵa, basshılarǵa hám hákimlerge aparǵanda, qalay juwap beriwdi yamasa ne aytıwdı qayǵırmańlar.
12 Sebebi ne aytıw kerek ekenin sizlerge sol waqıtta-aq Muxaddes Ruwx úyretedi.
13 Xalıq arasınan birew İysaǵa: – Ustaz, ájaǵama ayt, miyrastı meniń menen bólissin, – dedi.
14 İysa oǵan: – Kim Meni sizlerge qazı yamasa miyraslardı bóliwshi etip qoydı? – dedi.
15 Sońınan xalıqqa: – Abaylańlar, dúnyaxorlıqtan saq bolıńlar! O'ytkeni adamnıń ómiri onıń mal-múlkiniń kópligine baylanıslı emes, – dep,
16 olarǵa mınaday tımsal keltirdi: – Bir bay adamnıń egislik jeri mol zúráát beripti.
17 Ol óz-ózine: «Ne islesem eken? O'nimlerimdi jıynap qoyatuǵın jerim joq», – dep pikir júrgizipti.
18 Sońınan: – Bılay isleymen: ǵállexanalarımdı buzıp, olardı úlkeytip salaman hám sol jerge barlıq ǵállem menen mal-múlkimdi jıynap qoyaman.
19 Sońınan óz janıma bılay deymen: «Janım, kóp jılǵa jetetuǵın mol dúnyań bar. Endi dem al, iship-jep, kewlińdi xoshla», – depti.
20 Biraq Quday oǵan: – Háy, aqmaq, búgin túnde seniń janıń alınadı. Sonda seniń jıynap-tergenleriń kimge qaladı? – depti.
21 O'zi ushın baylıq jıynap, Quday aldında sıqmar bolǵan adamnıń awhalı usınday boladı.
22 İysa shákirtlerine bılay dedi: – Sonlıqtan sizlerge aytatuǵınım: ne jeymiz dep, janıńız ushın, ne kiyemiz dep, deneńiz ushın táshiwishlenbeńler!
23 Jan awqattan, dene kiyimnen artıq-ǵo.
24 Ѓarǵalarǵa qarańlar: olar ekpeydi de, ormaydı da. Olardıń ya dán saqlaǵıshları, ya ǵállexanaları joq. Biraq, Quday olardı asıraydı. Al sizler quslardan qanshelli qımbatlısızlar!
25 Táshiwishleniw sebepli, kim sizlerdiń arańızda óz ómirin bir saatqa bolsa da uzayta aladı?
26 Eger usınday kishkene nárse qolıńızdan kelmese, basqa nárseler haqqında táshiwishleniwdiń nege keregi bar?
27 Liliya gúlleriniń qalay ósip turǵanına qarańlar! Olar miynet te etpeydi, jip te iyirmeydi. Biraq sizlerge aytatuǵınım: Sulayman da óziniń sán-saltanatında usılardıń birewindey sánli kiyinbegen edi.
28 Eger búgin dalada ósip turǵanı menen, erteń oshaqqa taslanatuǵın shópti Quday usılay kiyindirse, sizlerdi olardan da artıq kiyindirmes pe edi, háy, isenimi azlar!
29 Sonlıqtan da, ne iship, ne jeytuǵınıńızdı izlep, táshiwishlenbeńler.
30 Sebebi usılardıń bárin bul dúnyanıń butqa tabınıwshıları izlep júredi. Sizlerdiń usılarǵa mútáj ekenińizdi A'keńiz biledi.
31 Onıń ornına, Quday Patshalıǵın izlep júrińler, sonda bular sizlerge qosımsha etip beriledi.
32 Háy, kishkene pada, qorqpa! A'keńiz sizlerge Patshalıqtı beriwdi maqul taptı.
33 Mal-múlkińizdi satıp, qayır-sadaqa berińler. O'zlerińizge tozbaytuǵın qalta islep, aspanda tawsılmaytuǵın ǵáziyne jıynańlar. Ol jerge urı da jaqınlamaydı, kúye de túsip jemeydi.
34 O'ytkeni baylıqlarıńız qay jerde bolsa, kewillerińiz de sol jerde boladı.
35 – Bellerińiz buwıwlı bolıp, shıralarıńız janıp tursın!
36 Xojayını neke toydan qaytıp kelip, esikti qaqqanda, oǵan dárriw ashıw ushın kútip turǵan xızmetshilerdey bolıńlar.
37 Xojayını kelgende olardıń sergek bolıp turǵanın kórse, sol xızmetshiler qanday baxıtlı! Sizlerge shının aytaman: ol belin buwıp, xızmetshilerin otırǵızıp, ózi olarǵa xızmet etedi.
38 Eger xojayını tún ortasında yamasa tań atqanda kelip, xızmetshileriniń oyaw turǵanın kórse, onda sol xızmetshiler qanday baxıtlı!
39 Mınanı bilip qoyıńlar: eger úy iyesi urınıń qashan keletuǵının bilse, ol úyine urınıń buzıp kiriwine jol qoymas edi.
40 Sizler de tayar bolıp turıwıńız shárt! Sebebi Adam Ulı sizler oylamaǵanda keledi.
41 Sonda Petr: – İyem, Sen bul tımsaldı tek bizlerge aytıp atırsań ba yamasa hámmege me? – dedi.
42 İyemiz bılay dedi: – İyesi úy-ishimdegilerge tiyisli awqatın waqtında bersin dep, olardıń ústinen tayınlaǵan isenimli hám aqıllı úy basqarıwshı kim?
43 İyesi kelgende onıń solay islep atırǵanın kórse, sol xızmetshi qanday baxıtlı!
44 Sizlerge shının aytıp turman: iyesi onı óziniń pútkil mal-múlkin basqarıwshı etip tayınlaydı.
45 Eger sol xızmetshi ishinen: «İyem tez kele qoymas» dep, malaylar hám shorılardı sabap, iship-jep, más bola baslasa,
46 onda sol xızmetshiniń iyesi kútpegen kúni hám oylamaǵan waqıtta kelip, onı ayawsız jazalap, isenbeytuǵınlardıń awhalına saladı.
47 İyesiniń erkin bilse de tayar turmaǵan, onıń erki boyınsha is tutpaǵan xızmetshi kóp tayaq jeydi.
48 Al onıń erkin bilmegen hám jazaǵa turarlı is islegen xızmetshi az tayaq jeydi. Kimge kóp berilgen bolsa, onnan kóp talap etiledi. Kimge kóp isenip tapsırılsa, onnan kóbirek soraladı.
49 – Men dúnya júzine ot salıwǵa keldim. Onıń házir-aq jalınlap ketiwin qanshelli qáler edim!
50 Men júdá awır azap-hásiretti basımnan keshiriwim tiyis. Bul orınlanǵansha, qanshelli qıynalaman!
51 Meni jer júzine tatıwlıq ákelgen, dep oylap atırsız ba? Yaq, deymen sizlerge: alawızlıq ákelgenmen.
52 O'ytkeni bunnan bılay, bir úyde bes adam bolsa, olar óz ara bólinedi. U'shewi ekewine qarsı, ekewi úshewine qarsı boladı.
53 A'kesi balasına, balası ákesine qarsı, anası qızına, qızı anasına qarsı, qáyin enesi kelinine, kelini qáyin enesine qarsı bolıp bólinedi.
54 Sońınan İysa xalıqqa da bılay dedi: – Sizler batıstan bir bulttıń kóterilgenin kórgenińizde, dárriw: «Jawın jawadı» deysizler hám sonday boladı da.
55 Qubla samalı eskende: «Kún ıssı boladı» deysizler hám sonday boladı da.
56 Háy, eki júzliler! Jer hám aspannıń túsin anıqlay alsańlar da, nege házirgi waqıttıń rayın anıqlay almaysızlar?
57 Neniń durıs ekenin nege ózlerińiz sheshe almaysızlar?
58 Sen óz dawlasıń menen birge basshınıń aldına baratırǵanıńda, jolda onıń menen jarasıwǵa tırıs. Olay etpeseń, ol seni qazınıń aldına aparadı, qazı seni xızmetkerge tapsıradı, al xızmetker seni qamap taslaydı.
59 Saǵan aytatuǵınım: sońǵı tiyinińdi tólep tawıspaǵanıńsha, ol jerden hesh shıǵa almaysań.

Luka 13
1 Sol waqıtta geybirewler İysaǵa kelip, Pilattıń galilalılardı óltirtkeni hám olardıń qanın ózleri soyǵan qurbanlıqları menen aralastırıp taslaǵanı haqqında aytıp berdi.
2 İysa olarǵa: – Sizler: «Usınday apatqa ushıraǵanı ushın, bul galilalılar basqa barlıq galilalılardan gúnalıraq», – dep oylaysızlar ma?
3 Yaq, deymen sizlerge. Eger táwbe etpeseńler, hámmeńiz de usılay nabıt bolasızlar.
4 U'stilerine Siloha minarası qulap ólgen on segiz adam Erusalimde jasawshı adamlardıń hámmesinen ayıplıraq edi, dep oylaysızlar ma?
5 Yaq, deymen sizlerge. Eger táwbe etpeseńler, hámmeńiz de usılay nabıt bolasızlar, – dedi.
6 Sońınan İysa mınaday tımsal aytıp berdi: – Bir adamnıń júzim baǵında egilgen ánjir aǵashı bolıptı. Adam onnan miywe alıw ushın kelipti, biraq taba almaptı.
7 Sonda ol baǵmanǵa: «Mine, men úsh jıldan beri bul ánjir aǵashınan miywe alıw ushın kelemen, biraq taba almayman. Onı shawıp tasla! Nege ol bosqa orın iyelep tur?» – depti.
8 Biraq baǵman oǵan juwap berip: «Xojayın, onı bıyıl da qaldırıń. Men onıń átirapın qazıp, qıy tógeyin.
9 Múmkin, endigi jılı miywe berip qalar. Eger bermese, shawıp taslarsız, – depti.
10 Bir dem alıs kúni İysa májilisxanalardıń birinde tálim berip otırǵan edi.
11 Sol jerde on segiz jıldan beri awırıw ruwxınan qıynalǵan bir hayal bar edi. Ol eki búklenip qalǵan bolıp, boyın hesh tik uslay almas edi.
12 İysa onı kórip, janına shaqırıp aldı da, oǵan: – Hayal, sen dártińnen azat bolasań, – dep,
13 onıń ústine qolların qoyǵanda, hayal sol waqıtta-aq boyın tiklep, Qudayǵa alǵıslar ayta basladı.
14 Sonda májilisxana basshısı İysanıń dem alıs kúni shıpa bergenine ashıwı kelip, xalıqqa: – Jumıs islew ushın altı kún bar. Shıpa alıwǵa dem alıs kúni emes, al sol kúnleri kelińler, – dedi.
15 İyemiz İysa oǵan bılay dep juwap berdi: – Háy, eki júzliler! Dem alıs kúni hár birińiz ógizińizdi yamasa eshegińizdi qoradan sheship alıp, suwǵarıwǵa aparmaysız ba?
16 On segiz jıldan beri shaytan baylap qoyǵan İbrayımnıń mına qızın dem alıs kúni bul baylawdan azat qılıw kerek emes pe edi?
17 İysa usı sózlerdi aytqanda, Oǵan qarsılıq kórsetkenlerdiń hámmesi uyalıp qaldı. Al pútkil xalıq Onıń barlıq ullı islerine quwandı.
18 Sońınan İysa: – Quday Patshalıǵı nege uqsaydı? Onı nege megzeteyin?
19 Ol – bir adamnıń alıp, óz baǵına ekken qıshqıl tuqımına uqsaydı. Ol ósip, terek boladı hám shaqalarına aspan qusları ushıp kelip, uya saladı, – dedi.
20 İysa jáne bılay dedi: – Quday Patshalıǵın nege uqsatayın?
21 Ol – bir hayaldıń alıp, barlıq qamır ashıǵansha, úsh samar unǵa aralastırǵan ashıtqısına uqsaydı.
22 Erusalimge qaray jol alǵan İysa qala hám awıllardı aralap, tálim berip júrdi.
23 Bir adam İysadan: – İyem, tek az ǵana adam qutqarıla ma? – dep soradı.
24 Sonda İysa xalıqqa bılay dedi: – Tar qapıdan kiriwge bar kúshińizdi salıńlar! Sebebi sizlerge aytatuǵınım: kópler kiriwge tırısadı, biraq kire almaydı.
25 U'ydiń İyesi turıp qapını jawıp taslaǵanda, sizler sırtta turıp, qapını qaǵa baslap: «İyem! İyem! Bizlerge qapını ash!» – deysizler. Biraq Ol sizlerge: «Men sizlerdi tanımayman hám qayaqtan kelgenińizdi bilmeymen», – dep juwap beredi.
26 Sonda sizler: «Bizler Seniń kóz aldıńda iship jedik. Sen bizlerdiń kóshelerimizde tálim beretuǵın ediń-ǵo», – dep aytasızlar.
27 Biraq Ol: «Sizlerge aytatuǵınım: Men sizlerdi tanımayman hám qayaqtan kelgenińizdi bilmeymen. Háy, jamanlıq qılıwshılardıń hámmesi Mennen awlaq ketińler!» – deydi.
28 Sizler İbrayımdı, Isaqtı, Yaqıptı hám barlıq payǵambarlardı Quday Patshalıǵında, al ózlerińizdiń sırtqa quwıp shıǵarılǵanıńızdı kórgenińizde jılap, pushayman jeysizler.
29 Shıǵıstan hám batıstan, arqadan hám qubladan adamlar kelip, Quday Patshalıǵında dasturxan átirapına otıradı.
30 Mine, sonda sońǵılardıń geybirewleri birinshiler, al birinshilerdiń geybirewleri sońǵılar boladı.
31 Sol waqıtta bir neshe pariseyler kelip, İysaǵa: – Bul jerden ket, Hirod Seni óltirmekshi, – dedi.
32 İysa olarǵa bılay dedi: – Barıp, sol túlkige aytıńlar: Men búgin hám erteń jinlerdi quwıp shıǵarıp, awırıwlarǵa shıpa beremen, al úshinshi kúni isimdi juwmaqlayman.
33 Solay bolsa da, Men búgin, erteń hám arǵı kúni O'z jolım menen júriwim kerek. O'ytkeni hesh bir payǵambarǵa Erusalimnen basqa jerde óliwge bolmaydı.
34 Oh, Erusalim, Erusalim! Payǵambarlardı óltiriwshi, Qudaydıń saǵan jibergenlerin tas penen urıwshı qala! O'z shójelerin qanatınıń astına alǵan mákiyen sıyaqlı, Men de seniń balalarıńdı neshe ret jıynamaqshı boldım, biraq sizler qálemedińler.
35 Mine, úyińizdi Quday taslap ketip, ol qańırap qaladı. Sizlerge aytatuǵınım: «İyemizdiń atınan Keliwshi jarılqanǵan!» – dep aytqanlarıńızǵa deyin Meni kórmeysizler.

Luka 14
1 Bir dem alıs kúni İysa pariseylerdiń bir basshısınıń úyine awqatqa kelgende, hámme Onı baqlap otırdı.
2 Sonda sarsıq keselden azap shekken bir adam İysanıń aldına keldi.
3 İysa diniy muǵallimler menen pariseylerden: – Dem alıs kúni awırıw adamǵa shıpa beriw nızamǵa tuwrı kele me yamasa tuwrı kelmey me? – dep soradı.
4 Olar úndemedi. Sonda İysa sol adamǵa qolın tiygizip shıpa berdi de, qaytarıp jiberdi.
5 Sońınan olarǵa bılay dedi: – Arańızdaǵı birińizdiń balası yamasa ógizi qudıqqa túsip ketse, dem alıs kúni bolıwına qaramastan, onı dárriw shıǵarıp almay ma?
6 Olar İysanıń bul gápine juwap bere almadı.
7 Qonaqlardıń ózlerine tórdegi orınlardı tańlap atırǵanın kórgen İysa olarǵa mınaday bir tımsal ayttı:
8 – Seni birew neke toyına shaqırǵanda, tórdegi orınǵa otırma. Shaqırılǵanlar arasında sennen de sıylıraq birew bolıwı múmkin.
9 Olay etpeseń, ekewińizdi de shaqırǵan adam saǵan kelip: «Mına adamǵa ornıńdı ber» dese, sen uyalıp, esik bettegi orınǵa otırıwǵa májbúr bolasań.
10 Sonlıqtan qonaqqa shaqırılǵanıńda, barıp esik bettegi orınǵa otır. Sonda seni qonaqqa shaqırǵan adam janıńa kelip: «Dostım, tórge shıǵıp otır», – deydi. Solay etseń, óziń menen otırǵan hár bir adamnıń aldında abırayǵa iye bolasań.
11 Sebebi kim de kim ózin joqarı tutsa, ol pásletiledi, al kim de kim ózin pás tutsa, ol joqarı boladı.
12 Sońınan İysa O'zin shaqırǵan úy iyesine: – Túski yamasa keshki zıyapat bergenińde doslarıńdı, tuwısqanlarıńdı, aǵayinlerińdi, ya bay qońsılarıńdı shaqırma. O'ytkeni olay etseń, olar da seni qonaqqa shaqırıp, saǵan qaytaradı.
13 Kerisinshe, zıyapat bergenińde jarlı, mayıp, aqsaq hám soqırlardı shaqır.
14 Solay etseń, sen baxıtlı bolasań. Sebebi olar saǵan qaytara almaydı. Biraq haq adamlar qayta tirilgende, Quday saǵan qaytaradı, – dedi.
15 İysa menen dasturxan átirapında otırǵanlardıń biri bul sózlerdi esitip, Oǵan: – Quday Patshalıǵında duz tatqan adam baxıtlı, – dedi.
16 İysa oǵan bılay dedi: – Bir adam úlken zıyapat berip, kóp qonaq shaqırıptı.
17 Awqatlanatuǵın waqıt bolǵanda: «Kelińler, hámmesi tayar boldı», – dep aytıw ushın, mirát etilgenlerge óz xızmetshisin jiberipti.
18 Biraq hámmesi oylasıp qoyǵanday, sıltaw taba baslaptı. Birinshisi oǵan: «Men jer satıp aldım, sonı barıp kóriwim kerek, ótinemen, meni keshir», – depti.
19 Al ekinshisi: «Men bes jup ógiz satıp aldım, solardı sınap kóriwge baratırman. O'tinemen, meni keshir», – depti.
20 U'shinshisi de: «Men tap jańa úylendim, sonlıqtan kele almayman», – depti.
21 Xızmetshi qaytıp kelip, bulardıń hámmesin xojayınına aytıp beripti. U'y iyesi ashıwlanıp, xızmetshisine: «Tez bar da, qalanıń úlken-kishi kóshelerin aralap, jarlı, mayıp, soqır hám aqsaq adamlardı bul jerge alıp kel», – dep buyırıptı.
22 Sońınan xızmetshi: «Xojayın, buyırǵanlarıńızdı orınladım, biraq jáne de bos orın bar», – depti.
23 Xojayın xızmetshisine: «Jollarǵa hám awıl soqpaqlarına barıp, adamlardı bul jerge keliwge kóndir. Sonda úyim adamlarǵa tolı boladı.
24 O'ytkeni sizlerge aytatuǵınım: mirát etilgenlerdiń hesh qaysısı da meniń zıyapatımnan duz tatpaydı», – depti.
25 İysa menen birge kóp xalıq júrgen edi. İysa olarǵa burılıp bılay dedi:
26 – Kim de kim Maǵan kelip, ata-anasın, hayalın, balaların, aǵa-inisin, apa-qarındasların, hátte, óz ómirin de jek kórmese, ol Meniń shákirtim bola almaydı.
27 Kim de kim óz atanaq aǵashın arqalap, Meniń izimnen júrmese, ol Meniń shákirtim bola almaydı.
28 Arańızdaǵı birińiz minara qurmaqshı bolsa, onı pitkeriw ushın ǵárejet jete me dep, aldın ala otırıp, esaplap shıqpay ma?
29 Olay etpese, tiykarın salıp bolıp, qurıp pitkere almay qalsa, bunı kórgenler onıń ústinen kúlip:
30 «Mına adam qurıwdı baslap, pitkere almadı», – deydi.
31 Qaysı bir patsha basqa patshaǵa qarsı urısqa shıǵajaq bolsa, ózimniń on mıń áskerim menen, kiyatırǵan qarsılasımnıń jigirma mıń áskerine qarsı tura alaman ba dep, aldın ala otırıp oylanıp almay ma?
32 Kúshi jetpeytuǵın bolsa, sol patsha ele uzaqta bolǵanda oǵan elshi jiberip, tınıshlıq pitimin jasawdı soraydı.
33 Solay etip, sizlerdiń hár birińiz ózine tiyisli hámme zattan waz keshpese, Meniń shákirtim bola almaydı.
34 Duz – jaqsı nárse. Biraq duz óz kúshin joytsa, onı qalay jáne shorlı qılıwǵa boladı?
35 Ol jerge de, qıy bolıwǵa da jaramaǵanlıqtan, sırtqa ılaqtırıp taslanadı. Qulaǵı bar jaqsılap esitip alsın!

Luka 15
1 İysanı tıńlaw ushın kóp salıqshılar menen gúnakarlar Onıń qasına jaqınlap kelgen edi.
2 Pariseyler menen diniy muǵallimler bunı kórip: – Ol gúnakarlardı qabıl etip, olar menen birge awqat jeydi, – dep narazılıq bildirdi.
3 Sonda İysa olarǵa mına tımsaldı aytıp berdi:
4 – Aytayıq, arańızdaǵı birińizdiń júz qoyı bolıp, birewin joytıp alsa, ol toqsan toǵızın shól dalada qaldırıp, joytılǵan bir qoyın tappaǵansha izlep júrmes pe edi?
5 Tawıp alǵannan soń quwanıp ketip, onı iynine kóterip aladı da,
6 úyine kelip, dosları menen qońsıların shaqırıp, olarǵa: «Meniń menen birge quwanıńlar, joytılǵan qoyımdı tawıp aldım», – deydi.
7 Sizlerge aytatuǵınım: sol sıyaqlı, táwbe etiwge hájeti joq toqsan toǵız haq adamnan góre, táwbe etken bir gúnakarǵa aspanda kóbirek quwanadı.
8 – Aytayıq, bir hayaldıń on gúmis teńgesi bolıp, birewin joytıp alsa, ol shıra jaǵıp, úydi sıpırıp, tappaǵansha muqıyatlap izlemes pe edi?
9 Tawıp alǵannan soń, qurdasları menen qońsıların shaqırıp: «Meniń menen birge quwanıńlar, joytılǵan teńgemdi tawıp aldım», – deydi.
10 Sizlerge aytatuǵınım: Qudaydıń perishteleri de táwbe etken bir gúnakar ushın usılay quwanadı.
11 İysa jáne bılay dedi: – Bir adamnıń eki ulı bar eken.
12 Olardıń genjetayı ákesine: – A'ke, mal-múlkińniń maǵan tiyisli bólegin ber, – depti. Sonda ákesi mal-múlkin eki ulına bólip beripti.
13 Bir neshe kún ótkennen soń, kishi ul barı-joǵın jıynap alıp, uzaq elge ketip qalıptı. Ol jerde buzıq jolǵa túsip, mal-múlkin jónsiz sarp etipti.
14 Jigit hámmesin sarp etip bolǵannan soń, sol elde awır asharshılıq bolıp, ol joqshılıqqa ushıraptı.
15 Ol barıp, sol eldiń bir turǵınına jallanıptı. Al ol adam jigitti dalasındaǵı shoshqalardı baǵıwǵa jiberipti.
16 Jigit shoshqalar jeytuǵın jem menen qarnın toydırıwǵa da zar bolıptı. Biraq oǵan hesh kim hesh nárse bermepti.
17 Onıń aqılı enip: – A'kemniń qanshama jallanǵan jumısshıları nanǵa toyıp júr, al men bul jerde ashtan óleyin dep atırman.
18 Turıp ákeme barayın, oǵan: «A'ke, men Qudayǵa hám saǵan qarsı gúna isledim.
19 Endi seniń balań dep atalıwǵa ılayıqlı emespen. Meni jallanǵan jumısshılarıńnıń qatarına qabıl et», – dep aytayın, – depti.
20 Solay etip, jigit ákesine qaray jolǵa shıǵıptı. Ol ele uzaqta kiyatırǵanda, ákesi ulın kórip, bawırı eljirep ketipti. Juwırıp barıp, ulın qushaqlap súye baslaptı.
21 Ulı oǵan: – A'ke, men Qudayǵa hám saǵan qarsı gúna isledim. Endi seniń ulıń dep atalıwǵa ılayıqlı emespen, – depti.
22 Biraq ákesi xızmetshilerine: – Tez bolıńlar, eń jaqsı kiyim ákelip, oǵan kiygizińler. Qolına júzik taǵıp, ayaǵına ayaq kiyim berińler.
23 Baǵıp semirtilgen baspaqtı ákelip soyıńlar, iship-jep, kewil kótereyik.
24 Sebebi meniń bul ulım ólgen edi – tirildi, joytılǵan edi – tabıldı, – depti. Solay etip, olar toylay baslaptı.
25 Sol waqıtta úlken ulı atızda edi. Qaytıp kiyatırıp úyine jaqınlaǵanda, nama hám oyın-kúlki seslerin esitipti.
26 Xızmetshileriniń birewin shaqırıp alıp: – Bul ne? – dep soraptı.
27 Xızmetshi oǵan: – İnińiz qaytıp keldi, ákeńiz onıń aman-saw qaytıp kelgeni ushın semirtilgen baspaqtı soydı, – dep juwap beripti.
28 U'lken ulı ashıwlanıp, úyge kirgisi kelmepti. Sonda ákesi sırtqa shıǵıp, onnan ishke kiriwdi ótinipti.
29 Biraq ol ákesine bılay depti: – Mine, men saǵan neshe jıldan beri xızmet etip kiyatırman, hesh qashan seniń buyrıǵıńa qarsı shıqqan emespen. Biraq doslarım menen waqtı xoshlıq etiwim ushın, sen maǵan bir ılaq ta bergen joqsań.
30 Al endi bolsa, mal-múlkińdi buzıq hayallarǵa sarp etip kelgen mına ulıńa semirtilgen baspaqtı soyıpsań.
31 A'kesi oǵan: – Ulım! Sen hámme waqıt meniń menen birgeseń. Meniń barlıq mal-múlkim seniki-ǵo.
32 Biraq búgin quwanıp, kewil kóteriwimiz kerek. O'ytkeni seniń bul iniń ólgen edi – tirildi, joytılǵan edi – tabıldı, – depti.

Luka 16
1 İysa O'z shákirtlerine jáne bılay dedi: – Bir bay adamnıń úy basqarıwshısı bar eken. Baydıń qulaǵına: «U'yińdi basqarıwshı mal-múlkińdi sarp etip júripti», – degen shaǵım jetipti.
2 Bay onı shaqırıp alıp: – Sen tuwralı esitip atırǵanım ne gáp? O'z jumısıń boyınsha esap ber. Sen bunnan bılay úy basqarıwshı bola almaysań, – depti.
3 Sonda úy basqarıwshı óz-ózine: – Ne qılsam eken? Xojayınım meni jumıstan bosatıp atır. Jer qazıwǵa kúshim jetpeydi, sadaqa sorawǵa uyalaman.
4 Basqarıwshılıqtan bosatılǵanımnan soń, adamlar meni úylerine qabıl qılıwı ushın ne islesem eken? He, taptım, – depti de,
5 xojayınına qarızdar adamlardı birim-birim shaqırıp alıp, olardıń birinshisinen: – Xojayınımnan qansha qarızıń bar? – dep soraptı.
6 Ol: – Júz batpan may, – dep juwap beripti. – Til xatıńdı al da, tez otırıp, eliw batpan dep jaz, – depti basqarıwshı.
7 Sońınan basqasınan: – Seniń qansha qarızıń bar? – dep soraptı. – Mıń qap biyday, – dep juwap beripti ol. Oǵan da: – Til xatıńdı al da, segiz júz qap dep jaz, – depti.
8 Xojayını nahaq úy basqarıwshını aqıllı is qılǵanı ushın maqtaptı. Sebebi bul dúnyanıń adamları ózi sıyaqlılar arasında Nurdıń balalarınan góre aqıllıraq háreket qıladı.
9 Meniń sizlerge aytatuǵınım: bul dúnyanıń baylıǵınan paydalanıp dos arttırıńlar, bul baylıq tawsılǵanda, olar sizlerdi máńgilik mákanǵa qabıl qılsın.
10 Kishkene iste isenimli bolǵan adam úlken iste de isenimli boladı, al kishkene iste sadıq bolmaǵan adam úlken iste de sadıq bolmaydı.
11 Solay etip, eger sizler bul dúnyanıń baylıǵına sadıq bolmasańız, kim sizlerge aspandaǵı haqıyqıy baylıqtı isenip tapsıradı?
12 Eger sizler basqaǵa tiyisli nársege sadıq bolmasańız, kim sizlerge ózlerińizdikin beredi?
13 Hesh bir xızmetshi eki xojaǵa xızmet ete almaydı. O'ytkeni ol birewin jek kórip, ekinshisin jaqsı kóredi yamasa birewine sadıq bolıp, ekinshisine itibarsız qaraydı. Sizler hám Qudayǵa, hám baylıqqa birdey xızmet ete almaysızlar.
14 Bulardıń hámmesin dúnyaxor pariseyler esitip, İysanı mazaq qıldı.
15 İysa olarǵa bılay dedi: – Sizler ózlerińizdi adamlar aldında haq qılıp kórsetesizler, biraq Quday kewillerińizdi biledi. Adamlar qımbat dep sanaǵan nárse Quday aldında jerkenishli.
16 Yaqıyaǵa deyin Muxaddes Nızam hám payǵambarlar dáwiri boldı. Sol waqıttan baslap, Quday Patshalıǵı haqqında Xosh Xabar járiyalanıp kiyatır hám hár bir adam oǵan kiriwge kúsh salıp júr.
17 Biraq Muxaddes Nızamnan bir noqat joǵalǵanınan góre, aspan hám jerdiń joq bolıp ketiwi ańsatıraq.
18 O'z hayalı menen ajırasıp, basqa hayalǵa úylengen hár bir adam neke hadallıǵın buzǵan boladı. Kúyewinen ajırasqan hayalǵa úylengen adam da neke hadallıǵın buzǵan boladı.
19 – Qımbat bahalı sánli kiyimler kiyip, hár kúni úlken zıyapatlar beretuǵın bir bay adam bolıptı.
20 Baydıń dárwazası aldında pútkil denesin jara basqan Lazar atlı bir tilenshi jatadı eken.
21 Ol baydıń dasturxanınan túsken usaqlar menen qarnın toydırıwdı árman etipti. İytler de kelip, onıń jaraların jalap ketedi eken.
22 Waqtı kelgende tilenshi qaytıs bolıp, perishteler onı İbrayımnıń janına alıp barıptı. Bay adam da qaytıs bolıp, onı jerlepti.
23 Bay dozaq otında azap shegip atırıp, basın kóterip qaraǵanda, alısta İbrayımdı hám onıń qasındaǵı Lazardı kóripti.
24 Ol qattı baqırıp: «İbrayım ata, maǵan rehim ete gór! Lazardı jiber, ol barmaǵınıń ushın suwǵa basıp, meniń tilime suw tamızsın. Sebebi men bul ot ishinde qattı qıynalıp atırman», – depti.
25 Biraq İbrayım oǵan: «Balam, sen ómirińde tek jaqsılıq kórgenińdi, al Lazardıń jamanlıq kórgenin umıtpa. Endi bolsa, ol bul jerde jubanısh tawıp, al sen qıynalıp atırsań.
26 Bunıń ústine, sizler menen bizlerdiń aramızǵa úlken tuńǵıyıq ornatılǵan. Sonlıqtan bul jerden sizlerge ótpekshi bolǵanlar óte almaydı hám ol jerden de bizlerge hesh kim óte almaydı», – depti.
27 Sonda bay adam: «Ata, olay bolsa, sennen ótinemen, Lazardı meniń ákemniń úyine jiber.
28 O'ytkeni meniń bes aǵa-inim bar. Olar da bul azap shegetuǵın jerge túspewi ushın ol barıp, olardı eskertsin», – depti.
29 Biraq İbrayım oǵan: «Olarda Muwsa hám basqa payǵambarlardıń Jazıwları bar-ǵo. Olardı tıńlasın», – depti.
30 Al bay adam: «Yaq, İbrayım ata! Biraq eger ólgenlerdiń birewi tirilip olarǵa barsa, táwbe etedi», – depti.
31 Sonda İbrayım oǵan: «Eger Muwsa menen payǵambarlardı tıńlamaǵanda, ólgenlerdiń birewi tirilse de, isenbeydi», – dep juwap beripti.

Luka 17
1 İysa O'z shákirtlerine jáne bılay dedi: – Adamlardı gúnaǵa azǵırıwshı nárselerdiń bolıwı sózsiz. Biraq olar kim arqalı kelse, sol adam hásiret shegedi!
2 Ol adamnıń mına kishkenelerdiń birewin azǵırǵanınan góre, moynına digirman tası baylanıp, teńizge taslanǵanı oǵan jaqsıraq bolar edi.
3 Abaylı bolıńlar! Eger tuwısqanıń saǵan qarsı gúna islese, oǵan eskertiw jasa. Eger gúnasın moyınlasa, onı keshir.
4 Eger ol saǵan qarsı bir kúnniń ishinde jeti ret gúna islese, jeti ret te saǵan kelip: «Gúnamdı moyınlayman» dese, onı keshir.
5 Sonda elshiler İyemiz İysaǵa: – İsenimimizdi arttır, – dedi.
6 İyemiz bılay dedi: – Eger isenimińiz qıshqıl tuqımday ǵana bolsa da, bul tut aǵashına: «Tamırıń menen qoparılıp, teńizge otırǵızıl», – deseńler, ol sózińizdi tıńlaydı.
7 Arańızda qaysı birińizdiń jer aydap yamasa mal baǵıp júrgen xızmetshisi daladan qaytqanda, oǵan: «Tez kelip, dasturxanǵa otır», – deydi?
8 Kerisinshe, oǵan: «Meniń keshki awqatımdı tayarla, belińdi buwıp, iship-jep bolǵanımsha, maǵan xızmet et. Sońınan óziń iship jeyseń», – dep aytpay ma?
9 Buyırǵanın orınlaǵanı ushın xızmetshisine minnetdarshılıq bildirer me eken?
10 Sol sıyaqlı sizler de ózlerińizge buyırılǵannıń hámmesin orınlaǵannan soń: «Bizler arzımaytuǵın qullarmız, tek wazıypamızdı ǵana orınladıq», – deńler.
11 İysa Erusalimge baratırıp, Samariya hám Galila úlkeleri arasındaǵı shegara jerler arqalı júrdi.
12 Ol bir awılǵa kirip kiyatırǵanda maqaw kesel bolǵan on adam gezlesti. Olar uzaqta turıp,
13 qattı dawıslap: – Ustazımız İysa, bizlerge rehim et! – dedi.
14 İysa olardı kórip: – Barıp, ózlerińizdi ruwxaniylerge kórsetińler, – dedi. Olar ketip baratırǵanda maqaw keselden jazılıp ketti.
15 Olardıń ishindegi birewi óziniń shıpa tapqanın kórip, bálent dawıs penen Qudaydı alǵıslap, qaytıp keldi de,
16 İysanıń ayaǵına jıǵılıp, Oǵan minnetdarshılıq bildirdi. Bul adam samariyalı edi.
17 Sonda İysa: – Shıpa tapqan on adam emes pe edi? Qalǵan toǵızı qayaqta?
18 Qudayǵa alǵıs aytıw ushın, mına shet elliden basqa hesh kim qaytıp kelmedi me? – dedi.
19 Soń oǵan: – Ornıńnan tur da, kete ber, isenimiń seni qutqardı, – dedi.
20 Pariseyler Quday Patshalıǵınıń qashan keletuǵının soraǵanda, İysa olarǵa bılay dep juwap berdi: – Quday Patshalıǵı kózge kórinip kelmeydi.
21 «Mine, bul jerde» yamasa «A'ne, ana jerde» dep te aytpaydı. Sebebi Quday Patshalıǵı sizlerdiń ishińizde, – dedi.
22 Soń İysa shákirtlerine bılay dedi: – Adam Ulınıń kúnleriniń birin bolsa da kóriwdi ańsaytuǵın waqıtlarıńız keledi. Biraq, kóre almaysızlar.
23 Sizlerge: «A'ne, Ol ana jerde» yamasa «Mine, Ol bul jerde» dese, barmańlar, olardıń izlerine ermeńler.
24 O'ytkeni shaqmaq shaǵıp, aspandı bir shetinen ekinshi shetine deyin jarqıratıp jibergendey, Adam Ulı da O'z kúninde solay payda boladı.
25 Biraq dáslep Ol kóp azap shegip, bul áwlad tárepinen qabıllanbawı tiyis.
26 Nuxtıń zamanında qalay bolǵan bolsa, Adam Ulınıń kúnlerinde de solay boladı.
27 Nux kemege mingen kúnge deyin adamlar iship jedi, úylendi, turmısqa shıqtı. Sońınan suw tasqını basıp, hámmeni nabıt qıldı.
28 Luttıń zamanında da sonday boldı: adamlar iship jedi, sawda-satıq isledi, egin ekti, jay saldı.
29 Biraq, Lut Sodom qalasınan shıqqan kúni aspannan ot hám kúkirt jawıp, hámmeni nabıt qıldı.
30 Adam Ulı payda bolatuǵın kúni de tap sonday boladı.
31 Sol kúni tamnıń tóbesinde bolǵan adamnıń zatları úyinde qalsa, olardı alayın dep tómenge túspesin. Kim de kim atızda bolsa, úyine qaytpasın.
32 Luttıń hayalın eske túsirińler!
33 Kim de kim óz janın saqlamaqshı bolsa, ol onı nabıt qıladı, al kim de kim óz janın nabıt qılsa, ol onı saqlaydı.
34 Sizlerge aytatuǵınım: sol túni bir tósekte jatırǵan eki adamnıń birewi alınadı, ekinshisi qaldırıladı.
35 Birge digirman tartqan eki hayaldıń birewi alınadı, ekinshisi qaldırıladı.
37 Sonda shákirtleri İysadan: – İyem, bul waqıyalar qay jerde boladı, – dep soradı. İysa olarǵa: – O'lik qay jerde bolsa, quzǵınlar da sol jerge jıynaladı, – dedi.

Luka 18
1 İysa shákirtlerine bárqulla duwa etip, úmit úzbew kerekligin bildiriw ushın bir tımsal aytıp berdi.
2 Ol bılay dedi: – Bir qalada Qudaydan da qorqpaytuǵın, adamlardan da uyalmaytuǵın bir qazı bolıptı.
3 Sol qalada bir jesir hayal da turadı eken. Hayal oǵan qayta-qayta kelip: «Meniń huqıqımdı dawlasımnan qorǵań», – dep ótine beredi eken.
4 Biraq qazı kóp waqıtqa deyin bunı islegisi kelmepti. Sońınan óz ózine: «Men Qudaydan da qorqpayman, adamlardan da uyalmayman.
5 Biraq, mına jesir hayal maǵan tınıshlıq bermey atırǵanı ushın onıń huqıqın qorǵay qoyayın. Bolmasa, ol qayta-qayta kelip, meniń mazamdı alar», – depti.
6 İyemiz İysa sózin dawam etip bılay dedi: – A'dilsiz qazınıń sózlerine qulaq salıńlar.
7 Quday O'zine kúni-túni jalbarınıp atırǵan, O'zi tańlap alǵan adamlardıń huqıqın qorǵamay ma? Olardı kóp kúttirip qoya ma?
8 Sizlerge aytatuǵınım: kóp keshikpey olardıń huqıqın qorǵaydı. Biraq Adam Ulı kelgende, jer júzinde isenim tabar ma eken?
9 O'zleriniń haqlıǵına isenip, basqalardı kemsitetuǵın ayırım adamlarǵa İysa mına tımsaldı da aytıp berdi:
10 – Eki adam duwa etiw ushın İbadatxanaǵa kiripti. Olardıń birewi parisey, ekinshisi salıqshı eken.
11 Parisey turıp alıp mınaday dep duwa etipti: «O, Qudayım! Men basqa adamlarday tonawshı, nahaq, neke hadallıǵın buzıwshı yamasa, hátte, mına salıqshı sıyaqlı bolmaǵanım ushın, Saǵan shúkirlik etemen.
12 Háptesine eki márte oraza tutaman. Barlıq tapqan tabısımnıń onnan birin beremen».
13 Al salıqshı alısta turıp, kózin aspanǵa kóteriwge de batılı barmay, qattı ókinip: «O, Qudayım! Mendey gúnakarǵa rehim et!» – depti.
14 Sizlerge aytatuǵınım: parisey emes, al usı adam aqlanıp úyine qaytıptı. Sebebi ózin joqarı tutqan hár bir adam pásletiledi, al ózin pás tutqan adam joqarı boladı.
15 Qolın tiygizsin dep, adamlar İysaǵa bóbeklerin alıp keldi. Shákirtleri bunı kórip, olarǵa keyidi.
16 Biraq İysa olardı qasına shaqırıp alıp, shákirtlerine: – Balalardıń Maǵan keliwine ruxsat berińler, olarǵa tosqınlıq jasamańlar. O'ytkeni Quday Patshalıǵı usındaylardiki.
17 Sizlerge shının aytaman: kim de kim Quday Patshalıǵın kishkene bala sıyaqlı qabıl etpese, ol oǵan kire almaydı, – dedi.
18 Bir basshı İysadan: – İygilikli Ustaz! Máńgilik ómirdi alıwım ushın ne islewim kerek? – dep soradı.
19 İysa oǵan: – Sen nege Meni iygilikli dep atap atırsań? Jalǵız Qudaydan basqa hesh kim iygilikli emes.
20 Onıń buyrıqların bileseń-ǵo: «Neke hadallıǵın buzba, adam óltirme, urlıq isleme, jalǵan gúwalıq berme, ata-anańdı húrmetle», – dedi.
21 Biraq ol: – Bulardıń hámmesin men bala waqtımnan beri orınlap kiyatırman, – dedi.
22 Bunı esitken İysa oǵan: – Saǵan jáne bir nárse jetispeydi. Barlıq mal-múlkińdi satıp, aqshasın jarlılarǵa úlestirip ber. Sonda seniń ǵáziyneń aspanda boladı. Sońınan kelip, Meniń izime er, – dedi.
23 Basshı bunı esitip, qattı qapa boldı. Sebebi ol júdá bay edi.
24 İysa onıń qapa bolǵanın kórip: – Baylıǵı barlardıń Quday Patshalıǵına kiriwi qanday qıyın!
25 Bay adamnıń Quday Patshalıǵına kiriwinen góre, túyege iyneniń kózinen ótiw ańsatıraq, – dedi.
26 Bunı esitkenler: – Olay bolsa, kim qutqarıla aladı? – dep soradı.
27 – Adamlardıń qolınan kelmegen nárse Qudaydıń qolınan keledi, – dedi İysa.
28 Sonda Petr: – Minekey, bizler hámme nársemizdi taslap, Seniń izińe erdik, – dedi.
29 İysa shákirtlerine: – Sizlerge shının aytaman: Quday Patshalıǵı ushın ya úyin, ya hayalın, ya tuwısqanların, ya ata-anasın, ya balaların qaldırıp ketken hár bir adam
30 bul dúnyada neshe ese artıǵı menen aladı hám keleshekte máńgilik ómirge iye boladı, – dedi.
31 İysa on eki shákirtin qasına shaqırıp alıp, olarǵa bılay dedi: – Minekey, bizler endi Erusalimge qaray kóterilip baratırmız. Sol jerde payǵambarlardıń Adam Ulı tuwralı jazǵanlarınıń hámmesi orınlanadı.
32 Ol basqa millet adamlarına uslap beriledi. Olar Onıń ústinen kúledi, masqaralaydı, betine túkiredi
33 hám qamshılap sabap, óltiredi. Al Ol úshinshi kúni qayta tiriledi.
34 Biraq shákirtleri bul sózlerden hesh nárse túsinbedi. Bul sózler olarǵa jasırın bolıp, aytılǵanlardıń mánisin ańlamadı.
35 İysa Erixo qalasına jaqınlaǵanda, joldıń shetinde tilenshilik etip, bir soqır adam otır edi.
36 Qasınan adamlardıń ótip baratırǵanın esitken ol: – Ne bolıp atır? – dep soradı.
37 – Nasıralı İysa ótip baratır, – desti adamlar oǵan.
38 Sonda ol: – Dawıttıń Urpaǵı İysa! Maǵan rehim ete gór! – dep baqırıp jiberdi.
39 Aldında ketip baratırǵanlar únin shıǵarmawdı aytıp, oǵan keyidi. Biraq ol onnan da beter qattı baqırıp: – Dawıttıń Urpaǵı! Maǵan rehim ete gór! – dedi.
40 Sonda İysa toqtap, soqır adamdı qasına alıp keliwdi buyırdı. Soqır adam jaqınlaǵanda, İysa onnan:
41 – Sen ushın ne islewimdi qáleyseń? – dep soradı. – İyem, kózlerim kóretuǵın bolsın, – dedi ol.
42 İysa oǵan: – Kózleriń kóretuǵın bolsın, isenimiń seni qutqardı, – dedi.
43 Sol waqıtta-aq soqır adamnıń kózleri kóre basladı hám Qudaydı alǵıslap, İysanıń izine erdi. Bunı kórgen pútkil xalıq ta Qudaydı maqtadı.

Luka 19
1 İysa Erixo qalasına kirip, onıń ishinen ótti.
2 Sol jerde Zaqay atlı bir adam bar edi. O'zi salıqshılardıń baslıǵı bolıp, bay adam edi.
3 Ol İysanıń qanday ekenligin kóriwge umtılatuǵın edi. Biraq adamlar kóp bolǵanlıqtan, kóre almadı. O'ytkeni onıń boyı pás edi.
4 İysanı kóriw ushın ol alǵa qaray juwırıp, jabayı ánjir teregine shıǵıp aldı. Sebebi İysa usı jerden ótiwi kerek edi.
5 İysa sol jerge kelgende joqarıǵa qarap, oǵan: – Zaqay, tezirek tómen tús! Búgin seniń úyińde qalıwım kerek, – dedi.
6 Ol tezlik penen tómen túsip, İysanı quwanısh penen qabıl aldı.
7 Bunı kórgenlerdiń hámmesi: – Ol gúnakar adamnıń úyine qonaqqa bardı, – dep narazılıq bildire basladı.
8 Biraq Zaqay ornınan turıp, İyemizge: – İyem, mal-múlkimniń yarımın jarlılarǵa beremen. Eger kimniń haqın jegen bolsam, tórt ese artıǵı menen qaytarıp beremen, – dedi.
9 Sonda İysa: – Búgin bul úyge qutqarılıw keldi. O'ytkeni bul adam da İbrayımnıń urpaǵı-ǵo.
10 Sebebi Adam Ulı adasqanlardı tawıp, qutqarıw ushın keldi, – dedi.
11 Bulardı tıńlap otırǵanlarǵa İysa tımsal menen sózin dawam etti. O'ytkeni Ol Erusalimge jaqınlasıp qalǵanlıqtan, olar: «Quday Patshalıǵı jaqın arada keledi», – dep oylaǵan edi.
12 Sonlıqtan İysa bılay dedi: – Bir aqsúyek adam ózine patshalıq biyligin alıp qaytıw ushın, uzaq elge ketpekshi bolıptı.
13 Ol óziniń on xızmetshisin shaqırıp alıp: «Men qaytıp kelemen degenshe, bul aqshanı aylanısqa jiberińler», – dep, olarǵa on mina beripti.
14 Biraq oǵan qaraslı puqaralar onı jek kóretuǵın edi. Sonlıqtan onıń izinen wákillerin jiberip: «Onıń bizlerdiń ústimizden patsha bolıwın qálemeymiz», – dep aytıp qalıptı.
15 Biraq ol patsha bolıp qaytıp kelgende, ózi bergen aqshalar menen kim qansha arttırǵanın biliw ushın xızmetshilerin ózine shaqırtıptı.
16 Birinshisi kelip: «Xojayın! Seniń bir minań jáne on mina arttırdı», – depti.
17 Xojayını oǵan: «Bárekella, jaqsı xızmetshim! Kishkene iste isenimli bolǵanıń ushın, sen on qala ústinen basqarıwǵa biylik alasań», – depti.
18 Ekinshisi kelip: «Xojayın, seniń bir minań jáne bes mina arttırdı», – depti.
19 Xojayını oǵan da: «Sen bes qalanıń ústinen basqarıwshı bolasań», – depti.
20 Sońınan basqası da kelip: «Xojayın! Mine, seniń minań. Men onı bet oramalǵa túyip saqladım.
21 Men sennen qorqtım. Sebebi sen qoymaǵan jerińnen alıp, ekpegen jerińnen oratuǵın qatal adamsań», – depti.
22 Xojayını oǵan: «Háy, jaman xızmetshi! Seni óz awzıńnan shıqqan sózleriń menen ayıplayman. Meniń qoymaǵan jerden alatuǵın, ekpegen jerden oratuǵın qatal adam ekenimdi biledi ekenseń,
23 nege endi aqshamdı aylanısqa berip jibermediń? Sonda men qaytıp kelgenimde, onı paydası menen qaytarıp alar edim-ǵo», – depti.
24 Soń qasında turǵanlarǵa qarap: «Onnan minanı alıń da, on minası barǵa berińler», – depti.
25 «Xojayın, onıń on minası bar-ǵo», – desipti olar.
26 Sizlerge aytatuǵınım: kimde bar bolsa, oǵan jáne de mol etip beriledi, al kimde joq bolsa, onıń barı da tartıp alınadı.
27 Endi ústilerinen patsha bolıwımdı qálemegen dushpanlarımdı bul jerge alıp keliń de, kózimniń aldında óltirińler, – depti patsha.
28 Usılardı aytıp bolǵannan keyin İysa jol baslap, Erusalimge qaray júrdi.
29 Ol Záytún dep atalatuǵın tawdıń etegindegi Betfage hám Betaniya degen awıllarǵa kelgende eki shákirtin jumsap,
30 olarǵa bılay dedi: – Qarsı aldıńızdaǵı awılǵa barıńlar. Oǵan kirgenińizde, ele hesh kim minbegen, baylap qoyılǵan gúrreni tabasızlar. Onı sheship, alıp kelińler.
31 Eger birew: «Onı nege sheship atırsızlar?» – dep sorasa, «Ol İyemizge kerek», – dep aytıńlar.
32 Jiberilgenler barıp, İysanıń ózlerine aytqanların anıq taptı.
33 Olar gúrreni sheship atırǵanda, onıń iyeleri: – Gúrreni nege sheship atırsızlar? – dep soradı.
34 Olar: – Ol İyemizge kerek, – dep juwap berdi.
35 Olar gúrreni İysaǵa alıp keldi. Onıń ústine ózleriniń shapanların salıp, oǵan İysanı mindirdi.
36 İysa baratırǵanda, adamlar jolǵa shapanların tósedi.
37 İysa Záytún tawınan tómen túsetuǵın jerge jaqınlaǵanda, Onıń barlıq shákirtleriniń toparı ózleri kórgen barlıq káramatları ushın quwanıshlı túrde bálent dawıs penen Qudayǵa maqtawlar ayta basladı:
38 «İyemizdiń atınan keliwshi Patsha jarılqanǵan! Aspanda tınıshlıq, eń joqarıdaǵı Qudayǵa alǵıs bolsın!»
39 Xalıq arasında turǵan geybir pariseyler İysaǵa: – Ustaz, shákirtlerińe tıyım sal, – dedi.
40 İysa olarǵa: – Sizlerge aytatuǵınım: eger olar úndemey qalsa, taslar baqıradı, – dedi.
41 İysa Erusalimge jaqınlaǵanda onı kórip jılap jiberdi de:
42 – Oh, hesh bolmasa usı kúnińde tınıshlıǵıńa neler kerek ekenin bilseń edi! Biraq bul házir seniń kózlerińnen jasırılǵan.
43 Dushpanlarıń bekinisler jasap, seni qorshap, ján-jaqtan qısatuǵın kúnler basıńa túsedi.
44 Olar seni hám seniń ishińdegi balalarıńdı jer menen jeksen qıladı. Sende tas ústinde tas qaldırmaydı. O'ytkeni sen Qudaydıń saǵan kelgen waqtın bilmediń, – dedi.
45 Sońınan İysa İbadatxanaǵa kirip, ol jerden satıwshılardı quwıp shıǵara basladı.
46 Olarǵa: – «Meniń úyim duwa etetuǵın úy boladı», – dep Muxaddes Jazıwda aytılǵan, al sizler onı qaraqshılardıń uyasına aylandırdıńlar! – dedi.
47 İysa hár kúni İbadatxanada tálim beretuǵın edi. Bas ruwxaniyler, diniy muǵallimler hám xalıq basshıları Onı joq qılıwdıń jolın izledi.
48 Biraq bunıń ilajın taba almadı, sebebi pútkil xalıq İysanıń sózlerin jan-táni menen tıńlaytuǵın edi.

Luka 20
1 Kúnlerdiń birinde İysa xalıqqa İbadatxanada tálim berip, olarǵa Xosh Xabardı járiyalap turǵanda, Onıń qasına bas ruwxaniyler hám diniy muǵallimler aqsaqallar menen birge kelip,
2 Onnan: – Bizlerge aytshı, bul islerdi qanday biylik penen islep júrseń hám bunday biylikti Saǵan kim berdi? – dep soradı.
3 İysa juwap qaytarıp: – Men de sizlerden bir nárseni sorayın. Aytıńlarshı:
4 Yaqıyanıń shomıldırıwı aspannan boldı ma yamasa adamlardan ba? – dedi.
5 Olar óz ara oylasıp: – Eger «aspannan» desek, Ol bizlerge: «Onda nege sizler oǵan isenbedińler», – dep aytar.
6 Al eger «adamlardan» desek, pútkil xalıq bizlerge tas atar, óytkeni olar Yaqıyanıń payǵambar ekenine isenedi, – desti.
7 Sonlıqtan olar İysaǵa: – Qayaqtan ekenin bilmeymiz, – dep juwap berdi.
8 Sonda İysa olarǵa: – Men de sizlerge bul islerdi qanday biylik penen isleytuǵınımdı aytpayman, – dedi.
9 Sońınan İysa xalıqqa mına tımsaldı aytıp berdi: – Bir adam júzim baǵın otırǵızıptı hám onı diyxanlarǵa ijaraǵa berip, ózi uzaq waqıtqa alıs jerge ketip qalıptı.
10 Terim máwsimi kelgende, baǵdıń jemisinen tiyisli úlesin alıw ushın, ol diyxanlarǵa óziniń bir xızmetshisin jiberipti. Biraq diyxanlar onı urıp, qurı qol qaytarıptı.
11 Ol basqa xızmetshisin jibergende, onı da urıp, masqaralap, qurı qol qaytarıptı.
12 U'shinshisin jumsaǵanda, onı da jaradar etip, quwıp jiberipti.
13 Sonda júzim baǵınıń iyesi: «Ne qılsam eken? Súyikli ulımdı jibereyin. Múmkin, onı húrmet eter», – depti.
14 Biraq diyxanlar onı kórip, óz ara oylasıp: «Bul miyrasxor-ǵo. Júrińler, onı óltireyik, sonda miyras múlki bizlerge qaladı», – desipti de,
15 onı júzim baǵınan sırtqa shıǵarıp, óltiripti. Endi júzim baǵınıń iyesi olarǵa ne isleydi?
16 Ol kelip, sol diyxanlardı joq qıladı da, júzim baǵın basqalarǵa beredi. Bunı esitkenler: – Quday saqlasın! – desti.
17 Biraq İysa kózlerin olarǵa tigip: – Olay bolsa, Muxaddes Jazıwdaǵı: «Qurılısshılar kereksiz dep taslaǵan tas, U'ydiń múyeshiniń tiykarǵı tası boldı», – degen sózler neni ańlatadı?
18 Sol tasqa túsken hár bir adamnıń shıl-párshesi shıǵadı. Tas kimniń ústine tússe, sonı jenship taslaydı, – dedi.
19 İysanıń bul tımsaldı ózlerine tiygizip aytıp atırǵanın túsingen diniy muǵallimler menen bas ruwxaniyler Onı sol waqıtta-aq qolǵa alıwǵa tırıstı, biraq xalıqtan qorqtı.
20 Olar İysanı dıqqat penen ańlıy basladı. İysanı sózinen tutıp, Onı hákimniń biyligine hám húkimine tapsırıw ushın, Oǵan ózlerin haq niyetli qılıp kórsetetuǵın jansızlardı jiberdi.
21 Jansızlar İysadan: – Ustaz, bizler Seniń haqıyqattı aytıp tálim berip atırǵanıńdı bilemiz. Hesh kimniń bet-júzine qaramay, Qudaydıń jolın durıs úyretip otırsań.
22 Aytshı, bizlerdiń Rim patshası-Qaysarǵa salıq tólewimiz durıs pa yamasa nadurıs pa? – dep soradı.
23 Biraq İysa olardıń hiylesin túsinip, olarǵa:
24 – Maǵan bir dinar kórsetińler. Bunda kimniń súwreti bar hám kimniń atı jazılǵan? – dedi. Olar: – Qaysardıń, – dep juwap berdi.
25 Sonda İysa: – Olay bolsa, Qaysardıń haqın Qaysarǵa, Qudaydıń haqın Qudayǵa berińler, – dedi.
26 Solay etip, olar İysanı xalıq aldında aytqan birde bir sózinen tuta almadı. Onıń juwaplarına tań qalısıp, lal bolıp qaldı.
27 Qayta tiriliw joq dewshi saddukeylerdiń ayırımları İysaǵa kelip, Onnan:
28 – Ustaz, Muwsa bizlerge: «Eger birewdiń aǵası balasız ólip hayalın qaldırsa, inisi onıń hayalın alıp, óz aǵasınıń urpaǵın dawam ettirsin», – dep jazıp qaldırǵan.
29 Jeti aǵayinli bar edi: birinshisi úylenip, balasız óldi.
30 Ekinshisi de,
31 úshinshisi de sol hayaldı aldı. Hayaldı jetewiniń hámmesi de alıp, bala qaldırmay ólip ketti.
32 Eń sońında hayaldıń ózi de qaytıs boldı.
33 Al qayta tiriliwde ol jetewiniń ishinde qaysısınıń hayalı boladı? Ol jetewine de hayal bolǵan edi-ǵo, – dep soradı.
34 İysa juwap berip bılay dedi: – Bul dúnyanıń adamları úylenedi hám turmısqa shıǵadı.
35 Al kelesi dúnyaǵa hám ólimnen qayta tiriliwge ılayıqlı bolǵanlar úylenbeydi de, turmısqa da shıqpaydı.
36 Olar perishteler sıyaqlı bolǵanlıqtan, endi ólmeydi. O'limnen qayta tirilgenlikten, Qudaydıń balaları boladı.
37 Muwsa da ólgenlerdiń qayta tiriletuǵının janıp turǵan puta haqqında ayatta kórsetken edi. Ol sol jerde Jaratqan İyemizdi: «İbrayımnıń Qudayı, Isaqtıń Qudayı, Yaqıptıń Qudayı» dep ataǵan.
38 Quday ólilerdiń emes, al tirilerdiń Qudayı. Sebebi Oǵan tiyisli adamlardıń hámmesi tiri.
39 Diniy muǵallimlerdiń geybirewleri: – Ustaz, Sen durıs ayttıń, – dedi.
40 Oǵan jáne soraw beriwge hesh kimniń batılı barmadı.
41 İysa olarǵa bılay dedi: – Nege Masixtı Dawıttıń Urpaǵı desedi?
42 Dawıttıń ózi Zaburda: «İyem meniń İyeme ayttı:
43 „Dushpanlarıńdı ayaǵıńnıń astına bastırmaǵanımsha, Meniń oń jaǵımda otır!“» – degen-ǵo.
44 Solay etip, Dawıt Onı «İyem» dep ataǵan bolsa, Ol qalayınsha onıń Urpaǵı boladı?
45 Pútkil xalıq tıńlap turǵanda, İysa O'z shákirtlerine:
46 – Diniy muǵallimlerden saq bolıńlar! Olar uzın kiyim kiyiwdi, bazar maydanlarında ózlerine sálem beriliwin, májilisxanalarda sıylı orında, zıyapatlarda tórde otırıwdı jaqsı kóredi.
47 Olar jesir hayallardıń úylerin jalmap jutıp, kózge kóriniw ushın uzın duwa etedi. Bunday adamlar eń awır jaza aladı, – dedi.

Luka 21
1 İysa názer salıp, İbadatxananıń sadaqa qutısına Qudayǵa arnalǵan sıyların salıp atırǵan baylardı kórdi.
2 Ol bir ǵárip jesir hayaldıń da eki tiyin salǵanın kórip:
3 – Sizlerge haqıyqatın aytaman: bul jarlı jesir hayal hámmeden kóp saldı.
4 O'ytkeni bulardıń hámmesi óz baylıqlarınan awısqanın saldı. Al bul hayal jarlı bolsa da, kún kórisine kerekli barlıq aqshasın saldı, – dedi.
5 Geybirewler İbadatxananıń sulıw taslar hám Qudayǵa arnalǵan sıylar menen bezetilgenin aytıp turǵanda, İysa:
6 – Sizler usı jerde kórip turǵanlarıńızdan tas ústinde tas qalmay, hámmesi qıyratılatuǵın kúnler keledi, – dedi.
7 Olar İysadan: – Ustaz, bular qashan boladı? Bulardıń bolatuǵının aldın ala qanday belgi bildiredi? – dep soradı.
8 İysa olarǵa: – Aldanıwdan saq bolıńlar! Sebebi kópler Meniń atım menen kelip: «Men – Masixpan» yamasa «Waqıt jaqın» deydi. Olardıń izlerine ermeńler.
9 Urıslar hám kóterilisler haqqında esitkenińizde, qorqpańlar. O'ytkeni dáslep usılar bolıwı tiyis. Biraq aqırı dárhal kelmeydi, – dedi.
10 Sońınan İysa olarǵa bılay dedi: – Millet milletke qarsı, patshalıq patshalıqqa qarsı kóteriledi.
11 Kúshli jer silkiniwler, kóp jerlerde asharshılıqlar hám qırǵınlar boladı. Aspannan qorqınıshlı qubılıslar hám ullı káramatlı belgiler júz beredi.
12 Biraq bulardıń hámmesinen burın adamlar sizlerdi uslap alıp quwǵın qıladı, májilisxanalarǵa tapsırıp, qamaqqa saladı. Meniń atım ushın sizlerdi patshalar menen hákimlerdiń aldına alıp baradı.
13 Sonda sizlerge Men tuwralı gúwalıq beriwge múmkinshilik tuwıladı.
14 Sonlıqtan ózlerińizdi qalay qorǵawdı aldın ala oylamawdı kewillerińizge túyip alıńlar.
15 Sebebi Men sizlerge sonday sheshenlik penen danalıq beremen, sizlerge qarsı shıqqanlardıń hesh qaysısı da qarsı sóyley de, sózlerińizdi biykarlay da almay qaladı.
16 Hátte, ata-ana, aǵa-ini, aǵayin-tuwǵan hám doslarıńız da sizlerge satqınlıq isleydi. Al geybirewlerińizdi óltiredi.
17 Meniń atım sebepli, sizlerdi hámme jek kóredi.
18 Biraq baslarıńızdaǵı bir tal shash ta nabıt bolmaydı.
19 Sabırlıq penen óz janıńızdı qutqarasızlar.
20 – Erusalimdi áskerlerdiń qorshap alǵanın kórgenińizde, onıń wayran bolatuǵın waqtınıń jaqınlaǵanın bilińler.
21 Sonda Yahudiyadaǵılar tawlarǵa qashsın. Qalanıń ishindegiler tez sırtqa shıqsın, átiraptaǵılar qalaǵa kirmesin.
22 O'ytkeni sol kúnler Muxaddes Jazıwda aytılǵanlardıń hámmesi orınlanatuǵın jaza kúnleri boladı.
23 Sol kúnleri júkli hám emiziwli hayallarǵa qanday qıyın boladı! Sebebi jer júzinde úlken apatshılıq bolıp, bul xalıq Qudaydıń ǵázebine ushıraydı.
24 Olar qılısh júzinen ótkerilip, barlıq ellerge tutqın etilip alıp ketiledi. Basqa milletlerdiń dáwranı tamam bolmaǵansha, Erusalim olar tárepinen ayaq astı qılınadı.
25 – Quyash, ay hám juldızlarda káramatlı belgiler payda boladı. Jer júzinde xalıqlar teńizdiń shuwlap tolqınlanǵanınan úmitsizlikke túsip albıraydı.
26 Adamlar dúnyaǵa kiyatırǵan apatshılıqtı kútip, qorqıwdan hálsizlenedi. O'ytkeni aspan kúshleri silkinedi.
27 Sonda adamlar Adam Ulınıń ullı qúdiret hám saltanat penen bultta kiyatırǵanın kóredi.
28 Bul waqıyalar bola baslaǵanda turıp, baslarıńızdı kóterińler. Sebebi qutqarılıwıńız jaqın.
29 İysa olarǵa mına tımsaldı aytıp berdi: – A'njir aǵashına hám basqa barlıq tereklerge qarańlar.
30 Olardıń japıraq shıǵara baslaǵanın kórgenińizde, jazdıń jaqınlaǵanın ózlerińiz bilesizler.
31 Sol sıyaqlı, sizler bul waqıyalardıń bolıp atırǵanın kórgenińizde, Quday Patshalıǵınıń jaqın ekenin bilińler.
32 Sizlerge shının aytıp turman: bul áwlad joq bolıp ketpesinen burın bulardıń hámmesi boladı.
33 Aspan hám jer joyıladı, biraq Meniń sózlerim hesh joyılmaydı.
34 Saq bolıńlar! Shaǵal máslik qılıp, más bolıp, turmıs táshiwishleri astında júreklerińizdi awır júk baspasın. Jáne sol kún sizlerge tor sıyaqlı tosattan túspesin.
35 O'ytkeni sol kún pútkil jer júzinde jasawshılardıń basına túsedi.
36 Sol sebepten bolajaq bul islerden qutılıp, Adam Ulı aldında tura alıw ushın hámme waqıt sergek bolıp, duwa etińler.
37 İysa kúndiz İbadatxanada tálim berip, al túnlerin bolsa qaladan shıǵıp, Záytún tawında ótkizetuǵın edi.
38 Tań atıwdan pútkil xalıq İysanı tıńlaw ushın İbadatxanaǵa keletuǵın edi.

Luka 22
1 Qutqarılıw bayramı dep atalatuǵın Ashıtqısız nan bayramı jaqınlap qalǵan edi.
2 Bas ruwxaniyler hám diniy muǵallimler xalıqtan qorqqanlıqtan, İysanı jasırın túrde óltiriwdiń jolın izledi.
3 Sonda on eki elshiniń biri – İsqariot dep atalǵan Yahudanıń ishine shaytan kirip aldı.
4 Yahuda barıp, bas ruwxaniyler hám İbadatxananıń bas qarawılları menen İysanı olarǵa qalay uslap beriwdi oylastı.
5 Olar quwanısıp, oǵan aqsha beriwge kelisim berdi.
6 Yahuda wáde berip, İysanı olarǵa xalıq joq jerde uslap beriw ushın qolaylı payıt izledi.
7 Qutqarılıw bayramınıń qozısı shalınıwı kerek bolǵan Ashıtqısız nan bayramı jetip keldi.
8 İysa Petr menen Yuxandı jiberip: – Barıńlar, bizler ushın Qutqarılıw bayramınıń asın tayarlańlar, – dedi.
9 Olar: – Qay jerde tayarlawımızdı qáleyseń? – dep soradı.
10 İysa olarǵa bılay dedi: – Qalaǵa kirgenińizde, gúze menen suw kóterip kiyatırǵan adamǵa gezlesesiz. Onıń izine erip, ol kirgen úyge kirińler
11 hám úydiń iyesine: «Ustazımız: „Shákirtlerim menen birge bayram asın jeytuǵın bólmem qáne?“ – dep sennen sorap atır», – deńler.
12 Ol sizlerge tósekler tóselgen joqarıdaǵı úlken bólmeni kórsetedi. Sol jerde tayarlańlar.
13 Olar barıp, İysanıń aytqanlarınıń hámmesin tawıp, bayram asın tayarladı.
14 Awqatlanatuǵın waqıt bolǵanda, İysa elshileri menen birge dasturxan átirapına otırdı.
15 Olarǵa: – Azap shekpesimnen burın bul bayram asın sizler menen birge jewdi qattı qálegen edim.
16 Sizlerge aytatuǵınım: bul Quday Patshalıǵında orınlanbaǵansha, Men bul astı endi jemeymen, – dedi.
17 Sońınan İysa qolına keseni alıp, shúkirlik etti de: – Bunı alıp, óz ara bólisip ishińler.
18 Sebebi Meniń sizlerge aytatuǵınım: Quday Patshalıǵı kelmegenshe, Men endi júzim ishimliginen ishpeymen, – dedi.
19 Soń nandı alıp, Qudayǵa shúkirlik etti hám onı sındırıp, olarǵa berdi de: – Bul – sizler ushın beriletuǵın Meniń denem. Meni eslep turıw ushın bunı isleńler, – dedi.
20 Sol sıyaqlı, keshki awqattan soń keseni alıp: – Bul – Meniń sizler ushın tógiletuǵın qanım menen bekitiletuǵın Jańa Kelisim.
21 Biraq qarańlar, Meni satatuǵın adamnıń qolı Meniń qolım menen birge dasturxanda.
22 Adam Ulı Quday aldın ala belgilegendey baratır. Biraq Oǵan satqınlıq qılıwshı hásiret shegedi! – dedi.
23 Shákirtler bir-birinen: – Bul isti isleytuǵın qaysısımız? – dep soray basladı.
24 Shákirtler arasında qaysısınıń eń ullı bolıp esaplanıwı kerek ekeni haqqında bir tartıs ta payda boldı.
25 İysa olarǵa bılay dedi: – Milletlerdiń patshaları óz xalıqları ústinen ústemlik etedi, olarǵa biylik etiwshiler «xalıqtıń qayırqomları» dep ataladı.
26 Biraq sizler bunday bolmańlar. Kerisinshe, arańızda eń úlken bolǵan eń kishidey bolsın, basshı da xızmetshidey bolsın.
27 Qaysı biri ullı: dasturxan basında otırǵan ba yamasa xızmet etip turǵan ba? Dasturxan basında otırǵan emes pe? Biraq Men sizlerdiń arańızda xızmetshideymen.
28 Sınawdan ótken waqtımda sizler Meniń menen birge boldıńlar.
29 A'kem Maǵan patshalıq biyligin bergeni sıyaqlı, Men de sizlerge patshalıq biyligin beremen.
30 Solay etip, sizler Meniń Patshalıǵımnıń dasturxanı átirapında iship jeysizler, taxtlarda otırıp, İzraildıń on eki urıwın húkim etesizler.
31 İysa Petrge: – Simon, Simon! Adamlardıń biydaydı kepshik penen jelpigeni sıyaqlı, shaytan sizlerdi sınaw ushın ruxsat soraǵan edi.
32 Biraq Men isenimiń tawsılmasın dep, sen ushın duwa ettim. Sen Maǵan qaytıp kelgenińde, tuwısqanlarıńnıń isenimin bekkemle, – dedi.
33 Simon İysaǵa: – İyem! Seniń menen birge qamaqqa da, ólimge de barıwǵa tayarman, – dedi.
34 Biraq İysa oǵan: – Petr, saǵan aytatuǵınım: búgin qoraz shaqırmastan burın sen Meni tanımayman dep, Mennen úsh ret tanasań, – dedi.
35 Soń İysa shákirtlerine: – Men sizlerdi shıjlansız, dorbasız, ayaq kiyimsiz jibergenimde, ne nárseden kemshilik kórdińler? – dedi. – Hesh nárseden, – dep juwap berdi olar.
36 Sonda İysa olarǵa: – Al endi kimniń shıjlanı bolsa, onı alıp júrsin. Jáne dorbasın da alsın. Kimniń qılıshı bolmasa, kiyimin satıp, qılısh alsın.
37 O'ytkeni sizlerge aytatuǵınım: Muxaddes Jazıwdaǵı: «Ol jınayatshılarǵa qosıp sanaldı», – degen ayat Mende ámelge asıwı kerek. Awa, Men tuwralı jazılǵanlar orınlanıp atır, – dedi.
38 – İyem! Qara, bul jerde eki qılısh bar, – dedi olar. – Sol jetedi, – dedi İysa.
39 İysa shıǵıp, O'z ádeti boyınsha Záytún tawına ketti. Shákirtleri de Onıń izine erdi.
40 Sol jerge kelgende, İysa olarǵa: – Azǵırılmawıńız ushın duwa etińler, – dedi.
41 O'zi olardan tas ılaqtırım jerdey awlaǵıraq barıp, dizerlep otırdı da, bılay dep duwa etti:
42 – O, A'kem, eger Sen qáleseń, bul azap kesesin Mennen ótkizip jiber. Biraq Meniń emes, Seniń qálegeniń bolsın.
43 Sonda aspannan bir perishte İysaǵa kórinip, Oǵan kúsh berdi.
44 Ol azap shegip atırıp, jáne de kúshlirek duwa etti. Onıń teri jerge tamǵan qan tamshıları sıyaqlı edi.
45 İysa duwa etip bolıp, ornınan turdı da, shákirtleriniń qasına keldi. Olardıń qayǵıdan sharshap, uyıqlap atırǵanın kórdi.
46 Olarǵa: – Nege uyıqlap atırsızlar? Turıńlar, azǵırılmawıńız ushın duwa etińler, – dedi.
47 İysa ele sóylep turǵanda, bir topar adamlar payda boldı. Olardıń aldında on eki shákirtiniń biri Yahuda kiyatır edi. Ol İysanı súyiw ushın Oǵan jaqınlastı.
48 İysa oǵan: – Yahuda! Sen Adam Ulın súyip turıp, Oǵan satqınlıq isleyseń be? – dedi.
49 İysanıń qasındaǵılar ne bolajaǵın sezip: – İyem, qılıshtı iske salayıq pa? – dedi.
50 Olardıń birewi bas ruwxaniydiń qulınıń oń qulaǵın shawıp tasladı.
51 Biraq İysa: – Toqtatıńlar, jeter endi! – dep quldıń qulaǵına qolın tiygizip, jazıp jiberdi.
52 Soń İysa O'zin uslawǵa kelgen bas ruwxaniylerge, İbadatxananıń bas qarawıllarına hám aqsaqallarǵa bılay dedi: – Meni uslaw ushın jınayatshıǵa qarsı shıqqanday bolıp, qılısh hám shoqmar alıp keldińler me?
53 Men hár kúni sizler menen birge İbadatxanada bolǵanımda, Maǵan qarsı qol kótermedińler. Biraq endi zaman siziki, házir qarańǵılıq ústemlik etetuǵın waqıt.
54 Olar İysanı uslap, bas ruwxaniydiń úyine alıp bardı. Al Petr uzaqtan erip keldi.
55 Háwliniń ortasına ot jaǵıp, hámmesi birge otırǵanda, Petr de olardıń arasında otırǵan edi.
56 Bir shorı qız Petrdiń ottıń qasında otırǵanın kórip, oǵan tigilip qaradı da: – Bul adam da Onıń menen birge edi, – dedi.
57 Biraq Petr qızǵa: – Yaq, qarındasım, men Onı tanımayman, – dep İysadan tandı.
58 Birazdan keyin basqa birew de Petrdi kórip: – Sen de solardıń biriseń, – dedi. Biraq Petr oǵan: – Yaq, aǵa, men olardan emespen, – dedi.
59 Bir saattay ótkennen soń, taǵı birew: – Rasında da, mına adam Onıń menen birge bolǵan, sebebi ol galilalı-ǵo, – dedi bekkem isenim menen.
60 Biraq Petr oǵan da: – Aǵa, seniń ne aytıp turǵanıńdı túsinbeymen, – dedi. Tap sol waqıtta, ol sóylep turǵanda, qoraz shaqırdı.
61 İyemiz İysa burılıp, Petrge qaradı. Sonda Petr İyemizdiń: «Búgin qoraz shaqırmastan burın sen Mennen úsh ret tanasań», – degen sózin esine túsirdi.
62 Sırtqa shıǵıp ketip, ókirip jıladı.
63 İysanı uslap turǵan adamlar Onı masqaralap ura basladı.
64 Onıń kózlerin baylap, Onnan: – Wáliylik etip ayt, Seni kim urdı? – dep soradı.
65 Oǵan jáne basqa da kóp jaman sózler ayttı.
66 Tań atqannan keyin, xalıq aqsaqalları, yaǵnıy bas ruwxaniyler menen diniy muǵallimler birge jıynalıp másláhátlesti de, İysanı ózleriniń joqarǵı keńesine apardı.
67 Onnan: – Bizlerge ayt, Sen Masixpısań? – dep soradı. İysa olarǵa: – Men sizlerge aytsam da, isenbeysizler.
68 Sizlerge soraw bersem de, juwap bermeysizler.
69 Biraq endigiden bılay, Adam Ulı qúdiretli Qudaydıń oń jaǵında otıradı, – dedi.
70 Sonda hámmesi: – Demek, Sen Qudaydıń Ulımısań? – dep soradı. İysa olarǵa: – Meniń Sol ekenimdi ózlerińiz ayttıńız, – dep juwap berdi.
71 Sonda olar: – Bizlerge jáne qanday gúwalıq kerek? O'z awzınan esittik-ǵo, – desti.

Luka 23
1 Sonda jıynalǵanlardıń hámmesi orınlarınan turıp, İysanı Pilatqa alıp bardı da,
2 Onı bılay dep ayıplay basladı: – Bizler bul Adamnıń xalqımızdı joldan azǵırıp júrgenin anıqladıq. Ol Rim patshası-Qaysarǵa salıq tólewge qarsı shıǵıp, O'zin Masixpan, yaǵnıy Patshaman dep ataydı.
3 Pilat İysadan: – Sen Yahudiylerdiń Patshasımısań? – dep soradı. İysa oǵan: – Sol ekenimdi óziń ayttıń, – dep juwap berdi.
4 Pilat bas ruwxaniyler menen xalıqqa: – Men bul Adamnan hesh bir ayıp tappay turman, – dedi.
5 Biraq olar aytqanınan qaytpay: – Ol Galila úlkesinen baslap, hátte, usı jerge deyin pútkil Yahudiyada O'z táliymatın tarqatıp, xalıqqa qozǵalań salıp júr, – desti.
6 Pilat bunı esitkende: – Bul Adam galilalı ma? – dep soradı.
7 İysanıń Hirodqa qaraslı úlkeden ekenin bilgende, Pilat Onı Hirodqa jiberdi. Sol kúnleri Hirodtıń ózi de Erusalimde edi.
8 Hirod İysanı kórgende qattı quwandı. O'ytkeni Ol tuwralı kóp esitkenlikten, Onı burınnan kórgisi keletuǵın hám bir káramat kórseter dep úmitlenetuǵın edi.
9 Ol İysaǵa kóp sorawlar berdi, biraq İysa hesh juwap bermedi.
10 Al bas ruwxaniyler menen diniy muǵallimler sol jerde turıp, İysanı qattı ayıpladı.
11 Hirod ta óz áskerleri menen birge Onı kemsitip masqaraladı da, Oǵan patshanıń lipasın kiygizip, Pilatqa qaytarıp jiberdi.
12 Bul waqıyadan burın bir-birine dushpan bolıp kelgen Hirod penen Pilat sol kúni dos bolıp qaldı.
13 Pilat bas ruwxaniylerdi, basshılardı hám xalıqtı shaqırtıp alıp,
14 olarǵa: – Sizler maǵan bul Adamdı xalıqtı joldan azǵırıp júr dep, alıp keldińler. Mine, men sizlerdiń kóz aldıńızda Onı tergesem de, sizlerdiń qoyǵan ayıplarıńızdıń birewin de Onnan tappadım.
15 Hirod ta hesh nárse tappay, Onı bizlerge qaytarıp jiberdi. Kórip turǵanıńızday, Ol ólim jazasına ılayıq hesh nárse islemegen.
16 Sonlıqtan Onı jazalap, bosatıp jiberemen, – dedi.
18 Biraq xalıqtıń hámmesi bir awızdan: – Bul Adamdı joq qıl! Bizlerge Barabanı bosatıp ber! – dep baqırıstı.
19 Baraba qalada júz bergen qozǵalańǵa qatnasıp, adam óltirgeni ushın qamalǵan edi.
20 Pilat İysanı bosatıp jibermekshi bolıp, olarǵa qarata jáne sóyledi.
21 Biraq olar: – Onı atanaq aǵashqa shegelet! Shegelet! – dep baqırıstı.
22 Pilat úshinshi ret olarǵa: – Ol qanday jamanlıq isledi, aqırı? Men Onnan ólimge ılayıqlı hesh ayıp tappadım. Solay eken, Onı jazalap, bosatıp jibereyin, – dedi.
23 Biraq olar dawıslarınıń barınsha baqırıwdı dawam etip, İysanı atanaq aǵashqa shegeletiwdi talap qıldı hám aqırında óz degenlerine eristi.
24 Solay etip, Pilat olardıń talapların orınlawǵa qarar etti.
25 Olardıń soraǵan adamın, qozǵalań kótergeni hám adam óltirgeni ushın qamaqta otırǵan adamdı bosatıp, İysanı olardıń erkine tapsırdı.
26 A'skerler İysanı alıp baratırǵanda, awıldan kiyatırǵan Simon degen kireneli bir adamdı uslap alıp, oǵan atanaq aǵashtı arqalatıp, İysanıń izinen júriwge májbúrledi.
27 İysanıń izine júdá kóp xalıq erip júrdi. Arasında Ol ushın zarlap jılasqan hayallar da bar edi.
28 İysa olarǵa burılıp bılay dedi: – Erusalim qızları! Men ushın jılamańlar. Biraq ózlerińiz hám balalarıńız ushın jılańlar.
29 Sebebi: «Násilsiz hayallar, hesh qashan tuwmaǵan qursaqlar hám bala emizbegen kókirekler baxıtlı!» – dep aytatuǵın kúnler keledi.
30 Sonda tawlarǵa: «U'stimizge qulańlar!», tóbeshiklerge: «Bizlerdi bastırıńlar!» – desedi.
31 O'ytkeni jap-jasıl aǵashqa usılay islese, quwraǵan aǵashqa ne qıladı eken?
32 İysa menen birge eki jınayatshını da ólimge alıp bardı.
33 «Bas súyegi» degen jerge kelgende, olar İysanı eki jınayatshı menen birge atanaq aǵashqa shegeledi. Jınayatshılardıń birewi Onıń oń tárepinde, ekinshisi shep tárepinde edi.
34 İysa: – A'ke, olardı keshire gór! Olar ne islep atırǵanın bilmeydi, – dedi. A'skerler shek taslasıp, İysanıń kiyimlerin bólisti.
35 Xalıq sol jerde qarap turdı. Al basshılar İysanıń ústinen kúlip: – Ol basqalardı qutqarǵan edi-ǵo. Eger Ol Qudaydıń jibergen Masixı, Qudaydıń Tańlaǵanı bolsa, O'zin O'zi qutqarsın, – dedi.
36 A'skerler de Oǵan jaqınlasıp, Onı masqaraladı hám sirke suwın berip:
37 – Eger Sen Yahudiylerdiń Patshası bolsań, O'zińdi O'ziń qutqar, – desti.
38 İysanıń bas betinde: «BUL – YaHUDİYLERDİЊ PATShASI» degen jazıw bar edi.
39 Atanaq aǵashqa shegelengen jınayatshılardıń biri: – Sen Masix emesseń be? Qáne, onda O'zińdi de, bizlerdi de qutqar, – dep mazaq etti.
40 Al ekinshisi oǵan keyip: – O'ziń de birdey jazaǵa húkim etilip turıp, Qudaydan qorqpaysań ba?
41 Bizler islerimizge ılayıq ádil jaza aldıq. Al Ol hesh qanday jamanlıq qılǵan joq-ǵo, – dedi.
42 Soń İysaǵa: – İysa, O'z Patshalıǵıńa kelgenińde, meni esińe al! – dedi.
43 İysa oǵan: – Saǵan shının aytaman: sen búgin Meniń menen birge jánnette bolasań, – dedi.
44 -
45 Túski saat on ekiler shamasında kún jaqtısın túsirmey, saat úshlerge deyin pútkil jerdi qarańǵılıq qaplap turdı. İbadatxanadaǵı Muxaddesxananıń perdesi ortasınan ekige bólinip, jırtılıp ketti.
46 İysa bálent dawıs penen baqırıp: – A'ke! Ruwxımdı Seniń qolıńa tapsıraman, – dedi. Usını aytıp boldı da, jan tapsırdı.
47 Bolǵan waqıyalardı kórgen júzbası Qudaydı alǵıslap: – Haqıyqattan da, bul haq Adam eken, – dedi.
48 Tamashaǵa jıynalǵan pútkil xalıq bolǵan waqıyalardı kórip, júrek-bawırları ezilip, izlerine qayttı.
49 Biraq İysanı bilgenlerdiń hámmesi hám Galiladan Onıń izine erip kelgen hayallar bularǵa uzaqtan qarap turdı.
50 -
51 Keńestiń qararı menen isinde qatnaspaǵan, keńes aǵzası bolǵan Yusup atlı jaqsı hám haq bir adam bar edi. Ol Yahudiyanıń Arimatiya qalasınan bolıp, Quday Patshalıǵın kútip júrgen edi.
52 Yusup Pilatqa barıp, İysanıń denesin soradı.
53 Onı atanaq aǵashtan túsirip alıp, kepinlik tawarǵa oradı hám ele hesh kim qoyılmaǵan jartasta oyılǵan bir qábirge qoydı.
54 Bul yahudiylerdiń tayarlıq kúni bolıp, dem alıs kúni kirip kiyatırǵan edi.
55 İysa menen birge Galiladan kelgen hayallar da Yusupke erip barıp, qábirdi hám İysanıń denesiniń qalay qoyılǵanın kórdi.
56 Olar úylerine qaytıp kelip, xosh iyisli maylar hám átirler tayarlap qoydı. Al dem alıs kúni Qudaydıń buyrıǵı boyınsha dem aldı.

Luka 24
1 Hápteniń birinshi kúni, yaǵnıy ekshembi kúni tań sáhárde hayallar tayarlap qoyǵan xosh iyisli mayların alıp, qábirge keldi.
2 Olar qábirdiń awzındaǵı tastıń domalatıp alıp taslanǵanın kórdi.
3 Biraq ishke kirgende, İyemiz İysanıń denesin taba almadı.
4 Olar buǵan tań qalısıp turǵanda, tosattan jarqıraǵan kiyim kiygen eki adam payda boldı.
5 Hayallardıń húreyleri ushıp, basların jerge iygende, eki adam olarǵa bılay dedi: – Tirini ólilerdiń arasınan nege izleysizler?
6 Ol bul jerde joq, Ol qayta tirildi! Galilada bolǵanında, Onıń sizlerge ne aytqanın eslerińizge túsirińler.
7 Ol sizlerge: «Adam Ulı gúnakar adamlardıń qolına uslap beriledi, atanaq aǵashqa shegelenedi hám úshinshi kúni qayta tiriledi», – degen edi-ǵo.
8 Sonda olar İysanıń sózlerin eslerine túsirdi.
9 Qábirden qaytıp barǵan hayallar bulardıń hámmesin on bir elshige hám basqa barlıq adamlarǵa xabarladı.
10 Bul xabardı elshilerge jetkizgenler magdalalı Máriyam, Yuxanna, Yaqıptıń anası Máriyam hám olar menen birge júrgen basqa hayallar edi.
11 Biraq bul sózler elshilerge bos gáp bolıp kórinip, olar hayallarǵa isenbedi.
12 Al Petr ornınan turıp, qábir tárepke qaray juwırıp ketti. Ol ishke eńkeyip qaraǵanda, tek jatırǵan kepinlikti ǵana kórdi. Bolǵan waqıyaǵa tań qalıp, izine qayttı.
13 Tap sol kúni shákirtlerdiń ekewi Erusalimnen on eki shaqırımday qashıqlıqtaǵı Emmaus dep atalatuǵın bir awılǵa baratırıp,
14 bolǵan usı waqıyalar haqqında óz ara sóylesti.
15 Olar óz ara sóylesip, pikir alısıp baratırǵanda, İysanıń O'zi olarǵa jaqınlap, qatar júrdi.
16 Biraq olardıń kózleri baylanǵanday bolıp, Onı tanımadı.
17 İysa olardan: – Sizler óz ara neler haqqında sóylesip baratırsızlar? – dep soradı. Olar qapalı pishinde toqtap qaldı.
18 Arasındaǵı Kleopa atlı birewi Oǵan: – Erusalimde bolsań da, usı kúnlerde sol jerde júz bergen waqıyalardan hesh xabarı joq, jalǵız Sen shıǵarsań, – dedi.
19 İysa olardan: – Qanday waqıyalardan? – dep soradı. Olar juwap berip: – Nasıralı İysa haqqında waqıyalar da. Ol Qudaydıń hám pútkil xalıqtıń aldında isinde de, sózinde de qúdiretli bolǵan payǵambar edi.
20 Bas ruwxaniylerimiz benen basshılarımız Onı ólim jazasına hám atanaq aǵashqa shegelewge tapsırdı.
21 Al bizler Onı İzraildı qutqaradı dep, úmit etken edik. Mine, bul waqıyalardıń bolǵanına búgin úsh kún boldı.
22 Bunıń ústine, aramızdaǵı hayallardıń geybirewleri bizlerdi tań qaldırdı. Olar erte tańda qábirge barıp,
23 Onıń denesin tappay keldi. Qaytıp kelip, İysanıń tiri ekenin bildirgen perishtelerdi kórgenin aytıp berdi.
24 Jáne bizlerdiń ishimizdegi ayırımlar qábirge barıp, anıq hayallardıń aytqanınday ekenin kóripti. Biraq İysanıń O'zin kórmepti, – desti.
25 İysa olarǵa bılay dedi: – Háy, aqılsızlar! Payǵambarlardıń aytqanlarınıń hámmesine shın júrekten isenbeytuǵınlar!
26 Masix usı azaplardı shegip, O'z saltanatına kiriwi kerek emes pe edi?
27 Sońınan Muwsanıń hám barlıq payǵambarlardıń Jazıwlarınan baslap, Muxaddes Jazıwlardıń hámmesinde O'zi haqqında aytılǵanlardı olarǵa túsindirip berdi.
28 Olar ózleri baratırǵan awılǵa jaqınlaǵanda, İysa O'zin jolın dawam etetuǵın qılıp kórsetti.
29 Biraq olar: – Bizler menen birge qal, kún batıwǵa shamalasıp, kesh bolajaq, – dep Onnan ótindi. Solay etip, İysa olar menen birge qalıw ushın awılǵa kirdi.
30 Olar menen dasturxan basında otırǵanda İysa nandı alıp, Qudayǵa shúkirlik etti hám sındırıp, olarǵa berdi.
31 Sonda ǵana olardıń kózleri ashılıp, Onı tanıdı. Biraq İysa kózden ǵayıp boldı.
32 Olar bir-birine: – Ol jolda bizler menen sóylesip, Muxaddes Jazıwlardı túsindirgende, júreklerimiz quwanıshqa tolmaǵan ba edi? – dedi.
33 Dárriw orınlarınan turıp, Erusalimge qaytıp keldi. On bir elshini hám olar menen birge jıynalǵanlardı taptı.
34 Jıynalǵanlar: – İyemiz haqıyqattan qayta tirilip, Simonǵa kórinipti, – desti.
35 Sonda eki shákirt te joldaǵı waqıyalardı hám İysa nandı sındırǵanda, Onı qalay tanıp qalǵanın aytıp berdi.
36 Olar usını aytısıp turǵanda, İysanıń O'zi olardıń ortasında payda bolıp: – Tınıshlıq sizlerge yar bolsın! – dedi.
37 Biraq shákirtler árwaq kórip turmız dep oylap, tań qalısıp, qattı qorqıstı.
38 İysa olarǵa: – Nege hayran qalıp tursızlar? Nege kewillerińizge bunday gúmanlı oylar keledi?
39 Meniń qollarıma hám ayaqlarıma qarańlar. Bul Meniń O'zimmen. Maǵan qol tiygizip kórińler. A'rwaqta et penen súyek bolmaydı, biraq kórip turǵanıńızday, Mende bar, – dedi.
40 Usını aytıp, olarǵa qolların hám ayaqların kórsetti.
41 Al shákirtleri quwanısıp hám ań-tań bolısıp, ele isenbey turǵanda, İysa olardan: – Bul jerde jeytuǵın bir nárseńiz bar ma? – dep soradı.
42 Olar Oǵan pisirilgen balıqtıń bir bólegin berdi.
43 İysa onı alıp, olardıń kóz aldında jedi.
44 Sonda İysa olarǵa bılay dedi: – Sizler menen birge bolǵanımda, Men tuwralı Muwsanıń Nızamında, payǵambarlardıń Jazıwlarında hám Zaburda jazılǵanlardıń hámmesi orınlanıwı tiyis, dep aytqan edim.
45 Keyin Muxaddes Jazıwlardı túsiniw ushın olardıń zeyinlerin ashtı
46 hám olarǵa jáne: – Bılay dep jazılǵan: «Masix azap shegip, úshinshi kúni ólimnen qayta tiriledi.
47 Erusalimnen baslap, hámme xalıqlarǵa Onıń atı menen gúnalarınıń keshiriliwi ushın, táwbege shaqırıwdı járiyalaw tiyis».
48 Al sizler bulardıń gúwasısızlar.
49 Mine, Men A'kemniń wáde etkenin sizlerge jiberemen. Biraq sizler joqarıdan bul qúdiretti alǵanǵa deyin usı qalada qalıńlar, – dedi.
50 Sońınan İysa shákirtlerin qaladan sırtqa, Betaniyaǵa deyin apardı. Qolların kóterip, olarǵa pátiyasın berdi.
51 Pátiyasın berip turǵanda olardan uzaqlasıp, aspanǵa alındı.
52 Shákirtler İysaǵa tabınıp, úlken quwanısh penen Erusalimge qaytıp keldi.
53 Qudaydı alǵıslap, hámme waqıt İbadatxanada boldı.

Yuxan 1
1 Eń basta Sóz bar edi. Sóz Quday menen birge edi. Sóz Quday edi.
2 Eń bastan-aq Ol Quday menen birge edi.
3 Hámme nárse Ol arqalı jaratıldı. Olsız hesh nárse jaratılǵan emes.
4 Onda ómir bar edi. O'mir adamlardıń nurı edi.
5 Nur qarańǵılıqta jarqıraydı, qarańǵılıq onı jeńe almadı.
6 Quday tárepinen jiberilgen Yaqıya atlı bir adam bar edi.
7 Ol nur haqqında gúwalıq beriwge hám hámme ol arqalı iseniwi ushın keldi.
8 Onıń ózi nur emes edi, biraq ol nur haqqında gúwalıq beriwge jiberilgen edi.
9 Hámme adamdı jaqtı qılatuǵın haqıyqıy nur dúnyaǵa keldi.
10 Sóz dúnyada edi. Dúnya Ol arqalı jaratılǵan edi, biraq dúnya Onı tanımadı.
11 O'z jerine keldi, biraq O'z xalqı Onı qabıl etpedi.
12 Biraq Ol O'zin qabıl etkenlerge, atına isengenlerdiń hámmesine Qudaydıń balaları bolıw huqıqın berdi.
13 Olar qannan da, deneniń qálewinen de, ya adamnıń qálewinen de emes, al Qudaydan tuwıldı.
14 Sóz adam bolıp aramızda jasadı. Bizler Onıń ullılıǵın, A'keden kelgen, miyrim hám haqıyqatqa tolı bolǵan jalǵız Uldıń ullılıǵın kórdik.
15 Yaqıya Ol haqqında bálent dawıs penen gúwalıq berip bılay dedi: – «Meniń izimnen Keliwshi mennen ullı. Sebebi Ol mennen burın bar edi», – dep aytqan Adamım – Usı.
16 Onıń tolılıǵınan hámmemiz miyrim ústine miyrim aldıq.
17 O'ytkeni Muxaddes Nızam Muwsa arqalı berilgen edi, biraq miyrim hám haqıyqat İysa Masix arqalı keldi.
18 Hesh kim hesh qashan Qudaydı kórgen emes. Biraq Onı A'keniń qushaǵındaǵı O'zi Quday bolǵan jalǵız Ul tanıttı.
19 Yahudiy basshıları Erusalimnen ruwxaniyler menen lebiylilerdi jiberip, Yaqıyadan: «Sen kimseń?» dep soraǵanda, onıń gúwalıǵı mınaday boldı.
20 Ol tán aldı, tanbadı. «Men Masix emespen», – dep ashıq moyınladı.
21 Olar jáne Yaqıyadan: – Onday bolsa, sen kimseń? İliyassań ba? – dep soradı. – Ol emespen, – dedi Yaqıya. – Sen sol payǵambarmısań? – dep soradı olar. – Yaq, – dep juwap berdi ol.
22 Sonda olar Yaqıyaǵa: – Kimseń, ayt, bizlerdi jibergenlerge bir juwap bereyik. O'ziń haqqında ne deyseń? – dedi.
23 Yaqıya: – İyshaya payǵambardıń aytqanınday: «İyemizdiń jolın dúzetińler», – dep shólde baqırǵan dawıspan, – dedi.
24 -
25 Pariseylerden jiberilgenler Yaqıyadan: – Eger sen Masix, İliyas, ya sol payǵambar bolmasań, sonda nege adamlardı shomıldırıp júrseń? – dep soradı.
26 Yaqıya olarǵa bılay dep juwap berdi: – Men suw menen shomıldıraman, biraq arańızda sizler tanımaytuǵın Birew turıptı.
27 Mennen soń kiyatırǵan Adam – Usı. Men Onıń ayaq kiyiminiń bawın sheshiwge de ılayıqlı emespen.
28 Bulardıń hámmesi İordan dáryasınıń arǵı jaǵasındaǵı Betaniyada, Yaqıyanıń shomıldırıp júrgen jerinde boldı.
29 Erteńine Yaqıya ózine qaray kiyatırǵan İysanı kórgende bılay dedi: – Mine, Bul – dúnyanıń gúnasın O'zine alatuǵın Qudaydıń Qozısı!
30 «Mennen keyin bir Adam kiyatır. Ol mennen ullı. Sebebi Ol mennen burın bar edi», – dep aytqanım Usı.
31 Meniń ózim Onı bilmeytuǵın edim, biraq İzraildıń Onı tanıwı ushın men suw menen shomıldırıwǵa keldim.
32 Yaqıya gúwalıq berip jáne bılay dedi: – Muxaddes Ruwxtıń kepter sıyaqlı aspannan túsip, Onıń ústinde turǵanın kórdim.
33 Men Onı bilmeytuǵın edim. Biraq, meni suw menen shomıldırıw ushın jibergen Quday maǵan: «Muxaddes Ruwxtıń túsip, kimniń ústinde turǵanın kórseń, Muxaddes Ruwx penen shomıldıratuǵın Sol», – degen edi.
34 Men bunı kórip: «Bul – Qudaydıń Ulı» dep gúwalıq berdim.
35 Erteńine Yaqıya jáne shákirtleriniń ekewi menen birge turǵan edi.
36 Ol ótip baratırǵan İysanı kórip: – Mine, Qudaydıń Qozısı! – dedi.
37 Eki shákirt onıń bul sózlerin esitip, İysanıń izine erdi.
38 İysa artına burılıp, izinen kiyatırǵanlardı kórgende, olardan: – Ne izlep júrsizler? – dep soradı. – Qay jerde jasaysań, Rábbi? – dedi olar. (Rábbi – «ustaz» degendi bildiredi.)
39 – Kelip kórińler, – dedi İysa. Olar barıp, İysanıń qay jerde jasaytuǵının kórdi hám sol kúni Onıń menen qaldı. Saat tórtler shamasında edi.
40 Yaqıyanıń sózlerin esitip, İysanıń izine ergen eki adamnıń biri Simon Petrdiń tuwısqanı Andrey edi.
41 Andrey dáslep óz tuwısqanı Simondı izlep tawıp, oǵan: – Bizler Masixtı taptıq, – dedi. (Masix – Quday wáde etken Qutqarıwshı.)
42 Andrey onı İysaǵa alıp keldi. İysa oǵan qarap: – Sen Yunus ulı Simonsań. Sen Kifa dep atalasań, – dedi. (Kifa – Petr, yaǵnıy «tas» degendi ańlatadı.)
43 Kelesi kúni İysa Galilaǵa barmaqshı boldı. Filipti tawıp, oǵan: – İzime er, – dedi.
44 Filip te Andrey menen Petr sıyaqlı Betsayda qalasınan edi.
45 Filip Natanieldi tawıp, oǵan: – Bizler Muwsa Muxaddes Nızamda, payǵambarlar da Jazıwlarında jazǵan Adamdı, Yusuptıń Ulı, Nasıralı İysanı taptıq, – dedi.
46 Nataniel oǵan: – Nasıradan jaqsı nárse shıǵar ma edi? – dedi. – Kelip kór, – dedi Filip.
47 İysa Natanieldiń O'zine jaqınlasıp kiyatırǵanın kórip, ol haqqında bılay dedi: – Mine, ishinde hiylesi joq, naǵız izraillı.
48 Nataniel İysadan: – Meni qayaqtan tanıysań? – dep soradı. – Filip seni shaqırmastan burın, seni ánjir aǵashınıń astında kórdim, – dep juwap berdi İysa.
49 Nataniel İysaǵa: – Ustaz, Sen Qudaydıń Ulısań, Sen İzraildıń Patshasısań! – dedi.
50 İysa oǵan: – Seni ánjir aǵashınıń astında kórgenimdi aytqanım ushın isenip atırsań ba? Bulardan da ullı islerdi kóreseń! – dedi.
51 İysa jáne: – Sizlerge shının, haqıyqatın aytaman: aspan ashılǵanın, Qudaydıń perishteleriniń Adam Ulınıń joqarısında minip-túskenlerin kóresizler, – dedi.

Yuxan 2
1 Eki kún ótkennen soń, Galilanıń Kana qalasında úyleniw toyı boldı. İysanıń anası sol jerde edi.
2 İysa menen shákirtleri de toyǵa mirát etilgen edi.
3 Sharap tawsılǵanda, İysanıń anası Oǵan: – Olardıń sharabı tawsıldı, – dedi.
4 İysa oǵan: – Apa, bul Meniń jumısım emes. Meniń waqtım ele kelgen joq, – dedi.
5 İysanıń anası xızmetshilerge: – Ol sizlerge ne dese de, sonı isleńler, – dedi.
6 Sol jerde diniy ádet boyınsha yahudiyler tazalanıw ushın qollanatuǵın, hár qaysısı shama menen júz litr alatuǵın altı tas gúze bar edi.
7 İysa xızmetshilerge: – Gúzelerdi suwǵa toltırıńlar, – dedi. Olar gúzelerdi awzına deyin toltırdı.
8 Sonda İysa xızmetshilerge: – Endi bunnan alıp, toy basqarıwshıǵa aparıńlar, – dedi. Olar alıp bardı.
9 Toy basqarıwshı sharapqa aylanǵan suwdı tatıp kórdi. Onıń qayaqtan kelgenin bilmedi, tek alıp kelgen xızmetshiler ǵana biletuǵın edi. Toy basqarıwshı kúyewdi shaqırıp:
10 – Hár bir adam aldın jaqsı sharaptı, adamlar más bolǵannan soń pásiregin beredi. Biraq sen jaqsı sharaptı házirge deyin saqlapsań-ǵo, – dedi.
11 İysa bul birinshi káramatın Galilanıń Kana qalasında islep, O'z ullılıǵın kórsetti. Shákirtleri de Oǵan isendi.
12 Bunnan keyin İysa anası, tuwısqanları hám shákirtleri menen Kaparnahum qalasına keldi hám ol jerde bir neshe kún qaldı.
13 Yahudiylerdiń Qutqarılıw bayramı jaqınlasıp qalǵanda, İysa Erusalimge ketti.
14 İbadatxanada iri qara mal, qoy hám kepter satıwshılardı, sol jerde otırǵan aqsha almastırıwshılardı kórdi.
15 İysa arqannan qamshı islep, qoylar menen iri qara malǵa qosıp hámmesin İbadatxanadan quwıp shıǵardı. Aqsha almastırıwshılardıń aqshaların shashıp, stolların awdarıp tasladı.
16 Ol kepter satıwshılarǵa: – Mınalardı bul jerden joq etińler, A'kemniń úyin bazarǵa aylandırmańlar! – dedi.
17 Sonda shákirtleri: «Seniń úyińe bolǵan qızǵanıshım Meni jep jiberdi», – dep aytılǵan Muxaddes Jazıwdaǵı ayattı eslerine túsirdi.
18 Yahudiy basshıları İysadan: – Bulardı islewge biyligiń bar ekenin bizlerge qanday káramatlı belgi menen dálilley alasań? – dep soradı.
19 İysa olarǵa juwap berip: – Bul İbadatxananı buzıńlar, Men onı úsh kúnniń ishinde qayta tikleymen, – dedi.
20 Olar İysaǵa: – Bul İbadatxana qırıq altı jılda qurılǵan, Sen onı úsh kúnniń ishinde tiklemekshimiseń? – dedi.
21 Biraq İysanıń İbadatxana dep aytqanı O'z denesi edi.
22 İysa ólimnen qayta tirilgennen soń, shákirtleri Onıń bul sózlerin eslerine túsirip, Muxaddes Jazıwǵa hám İysanıń bul sózine isendi.
23 İysa Erusalimde, Qutqarılıw bayramında bolǵanda, kópler Ol islegen káramatlardı kórip, Onıń atına isendi.
24 Biraq İysa hámme adamlardıń kewillerin bilgenlikten, olarǵa isenbedi.
25 Oǵan adam haqqında hesh kimniń gúwalıǵınıń hájeti joq edi. O'ytkeni adamnıń kewlinde ne bar ekenin Ol biletuǵın edi.

Yuxan 3
1 Pariseyler arasında yahudiy basshılarınıń biri bolǵan Nikodim atlı bir adam bar edi.
2 Ol bir kúni túnde İysaǵa kelip, Oǵan: – Ustaz, Seniń Qudaydan kelgen bir muǵallim ekenińdi bilemiz. Sebebi hesh kim Quday onıń menen birge bolmasa, Sen islep atırǵan káramatlardı isley almaydı, – dedi.
3 İysa oǵan: – Saǵan shının, haqıyqatın aytaman: kim de kim qaytadan tuwılmasa, Qudaydıń Patshalıǵın kóre almaydı, – dep juwap berdi.
4 Nikodim İysadan: – Qartayǵan adam qalay qaytadan tuwıla aladı? Ol anasınıń qursaǵına ekinshi márte kirip, qaytadan tuwıla ala ma? – dep soradı.
5 İysa oǵan juwap berip bılay dedi: – Saǵan shının, haqıyqatın aytaman: kim de kim suwdan hám Muxaddes Ruwxtan tuwılmasa, Quday Patshalıǵına kire almaydı.
6 Deneden tuwılǵan – dene, Muxaddes Ruwxtan tuwılǵan – ruwx boladı.
7 Saǵan: «Qaytadan tuwılıwıń kerek», – degenime hayran qalma.
8 Samal qálegen jerinde esedi, onıń dawısın esiteseń, biraq qayaqtan kelip, qayaqqa ketetuǵının bilmeyseń. Muxaddes Ruwxtan tuwılǵan hár bir adam da usınday.
9 Nikodim İysadan: – Bul qalay bolıwı múmkin? – dep soradı.
10 İysa oǵan bılay dep juwap berdi: – Sen İzraildıń ustazı bola tura, usılardı bilmeyseń be?
11 Saǵan shının, haqıyqatın aytaman: bizler bilgenimizdi sóyleymiz, kórgenimiz haqqında gúwalıq beremiz. Al sizler bizlerdiń gúwalıǵımızdı qabıl etpey atırsızlar.
12 Sizlerge jerdegi nárseler haqqında aytqanımda isenbeseńler, aspandaǵı nárseler haqqında aytsam, qalay isenesizler?
13 Aspannan kelgen Adam Ulınan basqa hesh kim aspanǵa shıqqan emes.
14 Muwsanıń shólde jılandı joqarı kótergeni sıyaqlı, Adam Ulı da joqarı kóteriliwi tiyis.
15 Sonlıqtan Oǵan isengen hár bir adam máńgilik ómirge iye boladı.
16 Sebebi Quday bul dúnyanı sonshelli súygenlikten, O'ziniń jalǵız Ulın berdi. Onıń Ulına isengen hár bir adam nabıt bolmay, máńgilik ómirge iye boladı.
17 Quday Ulın bul dúnyanı húkim etiw ushın emes, al dúnyanı Ol arqalı qutqarıw ushın jiberdi.
18 Oǵan isengen adam húkim etilmeydi. Al isenbegen adam álle qashan húkim etilgen, óytkeni ol Qudaydıń jalǵız Ulınıń atına isenbedi.
19 Húkim mınadan ibarat: dúnyaǵa nur keldi, biraq adamlardıń isleri jaman bolǵanlıqtan, olar nurǵa qaraǵanda qarańǵılıqtı jaqsı kórdi.
20 Jamanlıq islewshi hár bir adam nurdı jek kóredi hám isleri áshkara bolmawı ushın, nurǵa kelmeydi.
21 Biraq haq is islewshi adam isleriniń Quday aldında islengeni kórinsin dep, nurǵa keledi.
22 Bunnan soń, İysa shákirtleri menen Yahudiyaǵa keldi. Bir neshe waqıt olar menen birge sol jerde qalıp, adamlardı shomıldırdı.
23 Yaqıya da Salimniń qasındaǵı Aynonda shomıldırıp júrdi, sebebi ol jerde suw mol edi. Adamlar kelip, shomıldırılatuǵın edi.
24 O'ytkeni Yaqıya ele qamalmaǵan edi.
25 Sonda Yaqıyanıń shákirtleri menen bir yahudiy arasında diniy ádet boyınsha tazalanıw haqqında tartıs payda boldı.
26 Olar Yaqıyaǵa kelip: – Ustaz, İordan dáryasınıń arǵı jaǵasında seniń menen birge bolǵan, sen gúwalıq bergen Adam bar-ǵo, Sol shomıldırıp júripti. Hámme adam Oǵan barmaqta, – dedi.
27 Yaqıya bılay dep juwap berdi: – Qudaydan berilmese, adam ózine hesh nárse ala almaydı.
28 «Men Masix emespen, men tek Onıń aldınan jiberilgenmen», – dep aytqanıma sizler gúwasızlar.
29 Kelinshek kimge tiyisli bolsa, sol kúyew boladı. Biraq kúyewdi tıńlap turǵan dostı onıń dawısın esitip, qattı quwanadı. Men de sonday quwanıshqa toldım.
30 Onıń ullılanıwı, al meniń páseyiwim tiyis.
31 Joqarıdan kelgen hámmeden ullı. Jerden bolǵan jerge tiyisli hám jerdegi nárseler haqqında sóyleydi. Al aspannan kelgen hámmeden ullı.
32 Ol kórgeni hám esitkeni haqqında gúwalıq beredi, biraq gúwalıǵın hesh kim qabıl etpeydi.
33 Onıń gúwalıǵın qabıl etken Qudaydıń haq ekenin tastıyıqlaydı.
34 Quday tárepinen jiberilgen Qudaydıń sózlerin sóyleydi. Sebebi Quday Ruwxın ólshewsiz beredi.
35 A'ke O'z Ulın súyedi hám hámme nárseni Onıń qolına tapsırǵan.
36 Ulǵa isengen adam máńgilik ómirge iye boladı. Uldı tıńlamaǵan adam ómir kórmeydi, al Qudaydıń ǵázebi onıń ústinde qaladı.

Yuxan 4
1 -
3 Pariseyler İysanıń Yaqıyaǵa qaraǵanda kóp shákirt arttırıp, olardı shomıldırıp júrgenin esitti. Haqıyqatında İysanıń O'zi emes, al shákirtleri shomıldıratuǵın edi. İyemiz İysa bunı bilgende Yahudiyadan shıǵıp, jáne Galilaǵa ketti.
4 Baratırıp, Samariya arqalı ótiwi kerek edi.
5 Solay etip, Ol Samariyanıń Sixar dep atalǵan qalasına keldi. Bul qala Yaqıptıń óz balası Yusupke bergen jerine jaqın edi.
6 Sol jerde Yaqıptıń qudıǵı da bar edi. İysa jol júrip sharshaǵanlıqtan, qudıqtıń qasında otırdı. Saat on ekiler shamasında edi.
7 Sol waqıtta samariyalı bir hayal suw alıwǵa keldi. İysa oǵan: – Maǵan ishiwge suw ber, – dedi.
8 Al İysanıń shákirtleri azıq-awqat satıp alıw ushın qalaǵa ketken edi.
9 Samariyalı hayal: – Sen yahudiyseń, al men samariyalı hayalman. Qalay mennen suw sorap tursań? – dedi. O'ytkeni yahudiyler samariyalılar menen qarım-qatnas jasamaydı.
10 İysa hayalǵa: – Eger sen Qudaydıń sıyın hám «Maǵan ishiwge suw ber», – dep aytıp turǵannıń kim ekenin bilgenińde, seniń óziń Onnan sorar ediń, Ol saǵan tiri suw berer edi, – dep juwap berdi.
11 – Mırza! Sende suw alatuǵın hesh nárse joq-ǵo, qudıq bolsa tereń. Sen tiri suwdı qayaqtan alasań?
12 Sen bul qudıqtı bizlerge bergen, ózi de, balaları da, malları da onnan suw ishken, babamız Yaqıptan ullımısań? – dedi hayal.
13 İysa hayalǵa bılay dep juwap berdi: – Bul suwdan ishken hár bir adam jáne shólleydi.
14 Biraq Men beretuǵın suwdan ishken hár bir adam máńgige shóllemeydi. Kerisinshe, Men beretuǵın suw onıń ishinde máńgilik ómir beretuǵın tiri bulaqqa aylanadı.
15 Hayal İysaǵa: – Mırza, endi shóllemewim ushın hám suw alıwǵa bul jerge kelmewim ushın, usı suwdan maǵan ber, – dedi.
16 – Barıp, kúyewińdi bul jerge shaqırıp kel, – dedi İysa.
17 Hayal Oǵan: – Meniń kúyewim joq, – dep juwap berdi. – Kúyewim joq dep, sen durıs ayttıń.
18 Seniń bes kúyewiń boldı. Házir birge jasap atırǵan adamıń da kúyewiń emes. Bunı sen durıs ayttıń, – dedi İysa.
19 Hayal Oǵan: – Mırza, Seniń payǵambar ekenińe kózim jetip tur.
20 Ata-babalarımız bul tawda sıyındı, biraq sizler: «Sıyınıwǵa tiyisli jer Erusalimde», – deysizler, – dedi.
21 İysa oǵan bılay dedi: – Hayal, Maǵan isen, Quday A'kege bul tawda da, Erusalimde de sıyınbaytuǵın waqıt kiyatır.
22 Sizler bilmeytuǵınıńızǵa sıyınasızlar, al bizler biletuǵınımızǵa sıyınamız. Sebebi qutqarılıw yahudiylerden.
23 Biraq, haqıyqıy sıyınıwshılardıń Quday A'kege ruwx hám haqıyqatlıq penen sıyınatuǵın waqtı keledi. A'ne, sol waqıt házir keldi. Quday A'ke de O'zine usılay sıyınatuǵınlardı izlep atır.
24 Quday – Ruwx, Oǵan sıyınatuǵınlar da ruwx hám haqıyqatlıq penen sıyınıwı tiyis.
25 Hayal İysaǵa: – Qutqarıwshı Masixtıń keletuǵının bilemen. Ol kelgende, bizlerge hámmesin bildiredi, – dedi.
26 İysa oǵan: – Seniń menen sóylesip turǵan Men – Solman, – dedi.
27 Sol waqıtta İysanıń shákirtleri keldi hám Onıń bir hayal menen sóylesip turǵanın kórip, hayran qalıstı. Biraq olardıń hesh qaysısı: «Sen onnan ne sorap tursań?» yamasa «Onıń menen nege sóylesip tursań?» – dep soramadı.
28 Sonda hayal gúzesin qaldırıp, qalaǵa ketti hám adamlarǵa:
29 – Kelińler, maǵan islegen islerimniń hámmesin aytıp bergen Adamdı kórińler. Ol Masix emes pe eken? – dedi.
30 Adamlar qaladan shıǵıp, İysaǵa qaray júrdi.
31 Sonıń arasında shákirtleri İysadan ótinip: – Ustaz, awqat je! – dedi.
32 Biraq İysa olarǵa: – Mende sizler bilmeytuǵın awqat bar, – dedi.
33 Shákirtler bir-birine: – Múmkin, birew Oǵan awqat ákelgen shıǵar? – desti.
34 Biraq İysa olarǵa bılay dedi: – Meniń awqatım – Meni Jibergenniń erkin orınlaw hám Onıń isin tamamlaw.
35 Sizler: «Jıyın-terimge ele tórt ay bar», – dep aytpaysızlar ma? Biraq, sizlerge aytatuǵınım: kózlerińizdi ashıp, eginlikke qarańlar. Olar pisip jetilisip, jıyın-terimge tayar tur.
36 Oraqshı óz haqın aladı hám máńgilik ómir ushın zúráát jıynaydı. Solay etip, ekken de, orǵan da birge quwanadı.
37 «Birewi egedi, basqası oradı», – degen naqıl usıǵan tuwrı keledi.
38 Men sizlerdi ózlerińiz miynet etpegen zúráátti orıwǵa jiberdim. Basqalar miynet etken edi, al sizler olardıń miynetiniń zúráátin aldıńlar.
39 «Ol maǵan islegen islerimniń hámmesin aytıp berdi», – degen hayaldıń gúwalıǵı sebepli, sol qaladaǵı samariyalılardıń kóbisi İysaǵa isendi.
40 Sonlıqtan samariyalılar İysaǵa kelip, ózleri menen qalıwdı ótindi. Ol sol jerde eki kún qaldı.
41 İysanıń sózin esitip, jáne de kóbirek adamlar isendi.
42 Olar hayalǵa: – Bizler endi seniń sózleriń sebepli emes, al Onıń sózlerin ózlerimiz esitip, Onıń haqıyqattan da dúnyanıń Qutqarıwshısı ekenin bilip, isenemiz, – desti.
43 Eki kún ótkennen soń, İysa sol jerden shıǵıp, Galilaǵa ketti.
44 İysanıń O'zi: «Payǵambar óz watanında qádirsiz», – dep aytqan edi.
45 Ol Galilaǵa kelgende, galilalılar Onı jıllı júzlik penen qabıl aldı. O'ytkeni olar da Erusalimdegi Qutqarılıw bayramına barıp, İysanıń sol jerde islegen barlıq islerin kórgen edi.
46 İysa jáne O'zi suwdı sharapqa aylandırǵan Galilanıń Kana qalasına keldi. Sol jerde patshanıń bir xızmetkeri bolıp, onıń ulı Kaparnahumda awırıp atırǵan edi.
47 Ol İysanıń Yahudiyadan Galilaǵa kelgenin esitip, Oǵan bardı. Kelip, ólim tóseginde jatırǵan ulına shıpa beriwdi İysadan ótindi.
48 İysa oǵan: – Sizler káramatlı belgilerdi hám tań qalarlıq nárselerdi kórmegenshe isenbeysizler, á! – dedi.
49 Patsha xızmetkeri İysaǵa: – Mırza, ulım ólip qalmastan burın kele gór! – dedi.
50 İysa oǵan: – Bar, ulıń jasaydı, – dedi. Ol adam İysanıń sózine isenip, ketti.
51 Jolda kiyatırǵanda onı xızmetshileri qarsı alıp, oǵan balasınıń tiri qalǵanın ayttı.
52 Ol xızmetshilerinen balasınıń awhalınıń saat neshede jeńilleskenin soraǵanda, olar: – Keshe túski saat birde ıssılıǵı tústi, – desti.
53 Sonda balanıń ákesi bunıń: «Ulıń jasaydı», – dep İysa aytqan waqıtta bolǵanın bilip, onıń ózi hám shańaraǵındaǵılardıń hámmesi isendi.
54 Bul – İysanıń Yahudiyadan Galilaǵa kelgennen soń islegen ekinshi káramatı edi.

Yuxan 5
1 Bunnan soń, yahudiylerdiń bir bayramı bolıp, İysa Erusalimge ketti.
2 Erusalimdegi Qoy dárwazası qasında evreyshe Beytesta dep atalǵan bes aywanlı bir háwiz bar edi.
3 -
4 Bul jerde soqır, aqsaq hám láń bolǵan júdá kóp kesel adamlar jatatuǵın edi.
5 Sol jerde otız segiz jıldan beri kesel bolǵan bir adam bar edi.
6 İysa onıń jatırǵanın kórgende, uzaq waqıttan beri usı awhalda ekenin bilip, onnan: – Táwir bolıwdı qáleyseń be? – dep soradı.
7 Kesel adam Oǵan: – Mırza, suw qozǵalǵanda, meni háwizge túsiretuǵın hesh kimim joq. Men baraman degenshe, basqa adam mennen burın túsip aladı, – dedi.
8 İysa oǵan: – Ornıńnan tur, tósegińdi al da, júr, – dedi.
9 Ol adam sol waqıtta-aq shıpa taptı hám tósegin alıp júrip ketti. Bul dem alıs kúni edi.
10 Sonlıqtan yahudiy basshıları shıpa tapqan adamǵa: – Búgin dem alıs kúni-ǵo, tósegińdi alıp júriwge bolmaydı, – dedi.
11 Biraq, sol adam olarǵa bılay dep juwap berdi: – Maǵan shıpa bergen Adam: «Tósegińdi al da, júr», – dedi.
12 – Saǵan: «Tósegińdi al da, júr», – degen Adam kim? – dep soradı olar.
13 Al shıpa tapqan adam Onıń kim ekenin bilmeytuǵın edi. Sebebi İysa sol jerdegi xalıqtıń arasında kórinbey qalǵan edi.
14 Sońınan İysa sol adamdı İbadatxanada ushıratıp qaldı hám oǵan: – Mine, sen shıpa taptıń. Saǵan jáne de jamanıraq nárse bolmawı ushın, bunnan bılay gúna isleme, – dedi.
15 Sol adam barıp, ózine shıpa bergen Adamnıń İysa ekenin yahudiy basshılarına aytıp berdi.
16 Sonlıqtan bunday islerdi dem alıs kúni islegeni ushın, yahudiy basshıları İysanı quwdalay basladı.
17 Biraq İysa olarǵa bılay dep juwap berdi: – A'kem usı kúnge deyin miynet etip kiyatır, Men de miynet etip atırman.
18 Sol sebepli yahudiy basshıları Onı óltiriw ushın jáne de kóbirek háreket etti. O'ytkeni Ol tek dem alıs kúnin buzıp ǵana qoymay, Qudaydı A'kem dep, O'zin Qudayǵa teńlestirgen edi.
19 İysa yahudiylerge bılay dedi: – Sizlerge shının, haqıyqatın aytaman: Ul A'keniń qılǵan islerin kórmegenshe, O'zliginen hesh nárse isley almaydı. A'ke neni islese, Ulı da sonı isleydi.
20 Sebebi A'ke Ulın súyedi hám islegenleriniń hámmesin Oǵan kórsetedi. Sizlerdi hayran qaldıratuǵın bulardan da ullıraq islerdi Oǵan kórsetedi.
21 A'keniń ólilerdi tiriltip, olarǵa ómir bergeni sıyaqlı, Ulı da qálegen adamına ómir beredi.
22 A'ke hesh kimdi húkim qılmaydı, Ol pútkil húkimdi Ulına tapsırǵan.
23 Solay etip, hámme adam A'keni húrmet etkeni sıyaqlı, Uldı da húrmet etsin. Uldı húrmet etpegen Onı jibergen A'keni de húrmet etpegen boladı.
24 Sizlerge shının, haqıyqatın aytaman: Meniń sózlerimdi tıńlap, Meni Jibergenge isengen adamda máńgilik ómir bar. Ol húkim etilmey, ólimnen ómirge ótti.
25 Sizlerge shının, haqıyqatın aytaman: ólilerdiń Qudaydıń Ulınıń dawısın esitetuǵın waqtı keledi hám ol házir keldi de. Onıń dawısın esitkenler tiriledi.
26 O'ytkeni A'keniń O'zi ómirdiń tiykarı bolǵanı sıyaqlı, Uldıń O'zine de ómirdiń tiykarı bolıwdı ruxsat etti.
27 Oǵan húkim etiw biyligin de berdi. Sebebi Ol – Adam Ulı.
28 Buǵan hayran qalmańlar. Qábirdegilerdiń hámmesiniń Onıń dawısın esitetuǵın waqtı kiyatır.
29 Olar qábirlerden shıǵadı. Jaqsılıq qılǵanlar jasaw ushın, jamanlıq qılǵanlar húkim etiliw ushın qayta tiriledi.
30 Men O'zligimnen hesh nárse isley almayman. Qalay esitsem, solay húkim qılaman hám Meniń húkimim ádil. O'ytkeni Men O'z erkimdi emes, al Meni jibergen A'kemniń erkin orınlawǵa tırısaman.
31 Eger Men O'zim tuwralı O'zim gúwalıq bersem, gúwalıǵım haqıyqıy bolmaydı.
32 Biraq Men tuwralı gúwalıq beriwshi basqa Birew bar, Onıń Men tuwralı berip atırǵan gúwalıǵınıń haqıyqat ekenin bilemen.
33 Sizler Yaqıyaǵa adamlardı jiberdińler, ol haqıyqat haqqında gúwalıq berdi.
34 Men adamnıń gúwalıǵına mútáj bolmasam da, bulardı sizlerdiń qutqarılıwıńız ushın aytıp atırman.
35 Yaqıya – janıp, nur shashıp turǵan shıra edi. Sizler onıń nurında az waqıt quwanıwdı qáledińler.
36 Biraq Mende Yaqıyanikinen ullıraq gúwalıq bar. Sebebi A'kemniń Maǵan orınlawım ushın tapsırǵan isleri, usı islep atırǵan islerimniń ózi Meni A'kemniń jibergeni haqqında gúwalıq berip atır.
37 Meni jibergen A'kemniń O'zi Men tuwralı gúwalıq berip tur. Sizler hesh qashan Onıń dawısın da esitpegensizler, júzin de kórmegensizler.
38 Onıń sózleri de sizlerde jay almaydı, óytkeni sizler Onıń Jibergenine isenbey atırsızlar.
39 Sizler Muxaddes Jazıwlardı izertleysizler, sebebi olar arqalı máńgilik ómirge iye bolamız, dep oylaysızlar. Al olar Men tuwralı gúwalıq beredi.
40 Biraq sizler máńgilik ómirge iye bolıw ushın, Maǵan keliwdi qálemeysizler-ǵo.
41 Men adamlardan maqtaw qabıl qılmayman.
42 Biraq sizlerdi bilemen, kewillerińizde Qudaydıń súyispenshiligi joq.
43 Men A'kemniń atınan kelsem de, Meni qabıl etpey atırsızlar. Eger basqa birew óz atı menen kelse, onı qabıl etesizler.
44 Sizler bir-birińizden maqtaw esitiwdi jaqsı kóresizler, biraq jalǵız Qudaydıń maqtawına erisiwge umtılmaysızlar. Olay bolsa, Maǵan qalay isene alasızlar?
45 Meni A'kemniń aldında sizlerdi ayıplaydı, dep oylamańlar. Sizlerdi ayıplawshı ózlerińiz úmit etetuǵın Muwsa boladı.
46 Muwsaǵa isengenińizde, Maǵan da isener edińler. O'ytkeni ol Men tuwralı jazǵan edi.
47 Biraq Muwsanıń Jazıwlarına isenbeseńler, Meniń sózlerime qalay isenesizler?

Yuxan 6
1 Bunnan soń, İysa Galila, yaǵnıy Tiberiya teńiziniń arǵı jaǵasına ótti.
2 Onıń awırıwlarǵa islegen káramatların kórgenlikten, kóp xalıq izine erdi.
3 İysa tawǵa shıǵıp, shákirtleri menen birge sol jerde otırdı.
4 Yahudiylerdiń Qutqarılıw bayramı jaqınlap qalǵan edi.
5 İysa basın kóterip, O'zine qaray kóp xalıqtıń kiyatırǵanın kórip, Filipten: – Bul adamlarǵa jegiziw ushın nandı qayaqtan satıp alamız? – dep soradı.
6 İysa bul gápti onı sınaw ushın ayttı. Sebebi Ol ne isleyjaq ekenin O'zi biletuǵın edi.
7 Filip Oǵan: – Olardıń hár birine az-maz bersek te, eki júz dinarlıq nan jetpeydi-ǵo, – dep juwap berdi.
8 Shákirtlerinen biri, Simon Petrdiń tuwısqanı Andrey İysaǵa:
9 – Bul jerde bir balada bes arpa nanı menen eki balıq bar. Biraq usınshama adam ushın bular ne boladı? – dedi.
10 İysa: – Xalıqtı jerge otırǵızıńlar, – dedi. Ol jerde shóp kóp bolǵanlıqtan, bes mıńǵa shamalas er adam jerge jambasladı.
11 Sonda İysa nanlardı alıp, Qudayǵa shúkirlik etti de, otırǵanlarǵa úlestirip berdi. Sol sıyaqlı, olarǵa balıqlardı da qálegeninshe bólip berdi.
12 Hámme jep toyǵanda, İysa shákirtlerine: – Awısqan bóleklerin jıynap alıńlar, hesh nárse zaya bolmasın, – dedi.
13 Solay etip, shákirtler adamlar jegen bes arpa nanınan awısqan bóleklerdi jıynap, úlken on eki sebet toltırdı.
14 Xalıq İysanıń islegen káramatın kórip: – Haqıyqattan da, Bul dúnyaǵa keletuǵın payǵambar eken, – desti.
15 İysa olardıń kelip, O'zin patsha qılıw ushın zorlıq penen uslayjaq ekenin bilgende, jáne jalǵız O'zi tawǵa shıǵıp ketti.
16 Kesh bolǵanda, İysanıń shákirtleri teńizge bardı.
17 Olar bir qayıqqa minip, teńizdiń arǵı jaǵasındaǵı Kaparnahumǵa qaray jol aldı. Qarańǵı tússe de, İysa ele olardıń qasına kelmegen edi.
18 Kúshli samal esip, teńiz tolqınlana basladı.
19 Shákirtler bes-altı shaqırımday júzgennen soń, teńizdiń ústi menen júrip, qayıqqa jaqınlasıp kiyatırǵan İysanı kórip, qorqıp qalıstı.
20 Biraq İysa olarǵa: – Bul – Men, qorqpańlar! – dedi.
21 Sonda olar İysanı qayıqqa mindirmekshi boldı. Qayıq sol waqıtta-aq olar baratırǵan jaǵaǵa kelip toqtadı.
22 Erteńine teńizdiń arǵı jaǵasında qalǵan xalıq ol jerde tek bir qayıq bolǵanın, İysanıń O'zi shákirtleri menen birge bul qayıqqa minbegenin, al tek shákirtleriniń ózleri ketkenin bildi.
23 Sonda İyemiz shúkirlik etip bergen nandı xalıq jegen jerdiń jaqınına Tiberiyadan bir neshe qayıqlar keldi.
24 İysanıń da, shákirtleriniń de ol jerde joq ekenin kórgen xalıq qayıqlarǵa mindi hám İysanı izlep, Kaparnahumǵa ketti.
25 Olar İysanı teńizdiń arǵı jaǵasınan tawıp, Onnan: – Ustaz, Sen bul jerge qashan keldiń? – dep soradı.
26 İysa olarǵa juwap berip: – Sizlerge shının, haqıyqatın aytaman: sizler Meni káramatlar kórgenińiz ushın emes, al nan jep toyǵanıńız ushın izlep atırsızlar.
27 Sizler buzılatuǵın azıq ushın emes, al máńgilik ómirge saqlanatuǵın azıq ushın miynet etińler. Onı sizlerge Adam Ulı beredi. O'ytkeni Quday A'ke Oǵan O'z mórin basıp, biylik berdi, – dedi.
28 Olar İysadan: – Qudayǵa unaytuǵın islerdi islewimiz ushın ne qılıwımız kerek? – dep soradı.
29 – Qudayǵa unaytuǵın is – Onıń Jibergenine iseniw, – dep juwap berdi İysa.
30 Olar İysaǵa: – Bizler kórip, Saǵan iseniwimiz ushın, qanday káramat kórsetejaqsań? Ne isleyjaqsań?
31 «Jew ushın olarǵa aspannan nan berdi», – dep jazılǵanday, ata-babalarımız shólde manna jegen, – dedi.
32 İysa olarǵa: – Sizlerge shının, haqıyqatın aytaman: sizlerge aspannan nan bergen Muwsa emes, al aspannan haqıyqıy nandı sizlerge berip turǵan – Meniń A'kem.
33 Sebebi Qudaydıń nanı aspannan kelip, dúnyaǵa ómir beredi, – dedi.
34 Xalıq İysaǵa: – Mırza, bizlerge bunday nandı hámme waqıt berip tur, – dedi.
35 İysa olarǵa bılay dedi: – Men – ómir nanıman. Maǵan kelgen adam hesh qashan ash bolmaydı hám Maǵan isengen adam hesh qashan shóllemeydi.
36 Biraq Men sizlerge: «Meni kórdińler, sonda da Maǵan ele isenbey atırsızlar», – dedim-ǵo.
37 A'kemniń Maǵan bergenleriniń hámmesi Maǵan keledi. Maǵan kelgenlerdi hesh qashan quwıp shıǵarmayman.
38 O'ytkeni Men O'z erkimdi emes, al Meni Jibergenniń erkin orınlaw ushın aspannan keldim.
39 Onıń Maǵan bergenleriniń hesh birin joytpawım, al aqırǵı kúnde hámmesin tiriltiwim – bul Meni Jibergenniń erki.
40 A'kemniń erki – Onıń Ulın kórip, Oǵan isengen hár bir adamnıń máńgilik ómirge iye bolıwı. Men onı aqırǵı kúni tiriltemen.
41 Sonda «Men aspannan kelgen nanman», – degeni ushın, yahudiyler İysaǵa narazılıq bildire basladı.
42 – Bul – Yusuptıń ulı İysa emes pe? Bizler Onıń ata-anasın tanıymız-ǵo. Endi qalay Ol: «Aspannan keldim», – dep aytıp otır? – desti olar.
43 İysa olarǵa bılay dep juwap berdi: – O'z ara narazı bolmańlar.
44 Eger Meni Jibergen A'kem alıp kelmese, hesh kim Maǵan kele almaydı, al Maǵan kelgendi aqırǵı kúni tiriltemen.
45 Payǵambarlardıń Jazıwlarında: «Hámmesi Quday tárepinen úyretiledi», – dep jazılǵan. A'kemnen esitip, Onnan úyrengen hár bir adam Maǵan keledi.
46 Qudaydan Kelgennen basqa hesh kim A'keni kórgen emes, A'keni tek ǵana Ol kórgen.
47 Sizlerge shının, haqıyqatın aytaman: isengen adam máńgilik ómirge iye.
48 Men – ómir nanıman.
49 Ata-babalarıńız shólde manna jese de, ólip ketti.
50 Bul jerde aspannan kelgen bir nan bar, onı jegen adam ólmeydi.
51 Men – aspannan kelgen tiri nanman. Eger kim de kim bul nandı jese, máńgi jasaydı. Dúnyaǵa ómir beriw ushın, Men beretuǵın bul nan – O'z denem.
52 Sonda yahudiyler: – Ol qalay bizlerge O'z denesin jewge bere aladı? – dep óz ara tartısa basladı.
53 İysa olarǵa bılay dedi: – Sizlerge shının, haqıyqatın aytaman: Adam Ulınıń denesin jep, qanın ishpeseńler, sizlerde ómir bolmaydı.
54 Meniń denemdi jep, qanımdı ishken adamda máńgilik ómir bar hám Men onı aqırǵı kúni tiriltemen.
55 Sebebi Meniń denem – haqıyqıy azıq, qanım – haqıyqıy ishimlik.
56 Denemdi jep, qanımdı ishken adam Mende jasaydı, Men onda jasayman.
57 Meni tiri A'kem jibergendey hám Meniń A'kem arqalı jasap atırǵanımday, Meniń denemdi jegen adam da Men arqalı jasaydı.
58 Aspannan túsken nan, mine – usı. Bul nan ata-babalarıńız jegen mannaǵa uqsamaydı. Olar ólip ketti, al bul nandı jegen adam máńgi jasaydı.
59 İysa bul sózlerdi Kaparnahumdaǵı májilisxanada tálim bergende ayttı.
60 Shákirtleriniń kóbisi bunı esitip: – Qanday qıyın sózler! Bunı kim qabıllay aladı? – dedi.
61 Shákirtleriniń buǵan narazı bolǵanın bilip, İysa bılay dedi: – Bul sózler iseniwińizge tosqınlıq qılıp atır ma?
62 Eger Adam Ulınıń burın bolǵan jerine kóterilgenin kórseńiz she?
63 Ruwx ómir beredi, al dene payda keltirmeydi. Sizlerge aytqan sózlerim ruwx hám ómir.
64 Biraq arańızda isenbeytuǵınlar bar. O'ytkeni İysa kimlerdiń isenbeytuǵının hám kimniń O'zine satqınlıq isleytuǵının burınnan-aq biletuǵın edi.
65 İysa jáne: – «A'kem jol qoymasa, hesh kim Maǵan kele almaydı», – dep sol sebepli aytqan edim, – dedi.
66 Sol waqıttan baslap, İysanıń shákirtleriniń kóbisi ketip qalıp, endi Onıń menen júrmeytuǵın boldı.
67 Sonda İysa on eki shákirtinen: – Sizler de ketpekshimisiz? – dep soradı.
68 Simon Petr juwap berip: – İyem, bizler kimge baramız? Sende máńgilik ómir sózleri bar.
69 Bizler isenemiz hám bilemiz: Sen – Qudaydıń Muxaddesiseń, – dedi.
70 İysa olarǵa: – Sizlerdi, on ekini tańlap alǵan O'zim emes pe? Biraq arańızdaǵı birińiz – shaytan, – dedi.
71 Ol Simon ulı Yahuda İsqariot haqqında aytqan edi. Sebebi Yahuda on ekiniń biri bolsa da, keyin İysaǵa satqınlıq isledi.

Yuxan 7
1 Sońınan İysa Galila boylap júrdi, óytkeni yahudiy basshıları Onı óltirmekshi bolǵanlıqtan, Ol Yahudiyada júriwdi qálemedi.
2 Yahudiylerdiń Qos bayramı jaqınlap qalǵan edi.
3 Sonda İysanıń inileri Oǵan: – Bul jerden ketip, Yahudiyaǵa bar. Seniń islep atırǵan islerińdi shákirtleriń de kórsin.
4 Sebebi ózin ashıq tanıtpaqshı bolǵan adam jasırın is islemeydi. Eger Sen usınday isler islep atırǵan bolsań, O'zińdi dúnyaǵa kórset, – desti.
5 O'ytkeni Oǵan, hátte, inileri de isenbeytuǵın edi.
6 İysa olarǵa: – Men ushın ılayıqlı waqıt ele kelmedi. Al sizler ushın hár qanday waqıt qolaylı.
7 Dúnya sizlerdi jek kóre almaydı, biraq Meni jek kóredi. Sebebi Men onıń isleriniń jaman ekenligi haqqında gúwalıq berip júrmen.
8 Sizler bayramǵa barıńlar. Men házirshe bul bayramǵa barmayman, óytkeni Meniń waqtım ele tolmadı, – dedi.
9 İysa olarǵa usılardı aytıp, Galilada qaldı.
10 Biraq inileri bayramǵa ketkennen soń, İysanıń O'zi de bardı. Ashıq túrde emes, al jasırın bardı.
11 Yahudiy basshıları İysanı bayramda izlep: «Ol qayaqta?» – dep soradı.
12 Xalıq arasında Ol haqqında kóp sıbırlı sózler boldı. Birewler: «Ol jaqsı Adam», – dese, basqalar: «Yaq, Ol xalıqtı joldan azǵırıp atır», – dedi.
13 Biraq yahudiy basshılarınan qorqqanlıqtan, hesh kim Ol haqqında ashıq sóyley almaytuǵın edi.
14 Bayramnıń yarımı ótkende İysa İbadatxanaǵa kirip, tálim bere basladı.
15 Yahudiy basshıları: – Bul Adam hesh oqımaǵan bolsa da, usınshama bilimdi qayaqtan alǵan? – dep tań qalıstı.
16 İysa olarǵa juwap berip bılay dedi: – Meniń táliymatım O'zimdiki emes, al Meni Jibergendiki.
17 Kim de kim Qudaydıń erkin orınlaǵısı kelse, bul táliymattıń Qudaydan ba yamasa Men O'zligimnen aytıp atırman ba, bilip aladı.
18 O'z atınan sóylewshi ózine ullılıq izleydi, al O'zin Jibergenniń ullılıǵın izlewshi – haqıyqatshıl, Onda jalǵan joq.
19 Muwsa sizlerge Muxaddes Nızamdı bermedi me? Biraq hesh birińiz de Muxaddes Nızamdı orınlamaysızlar. Meni ne ushın óltirmekshisizler?
20 Xalıq: – Seni jin urǵan ba? Kim Seni óltirmekshi? – dedi.
21 İysa sózin dawam etip, olarǵa bılay dedi: – Men bir is isledim, hámmeńiz buǵan hayran qalıp atırsızlar.
22 Muwsa sizlerge súnnetti buyırǵanlıqtan, sizler dem alıs kúninde de balanı súnnet etesizler. Biraq haqıyqatında, súnnet Muwsadan emes, al babańız İbrayımnan qalǵan edi.
23 Muwsanıń Nızamı buzılmasın dep, bala dem alıs kúni bolsa da súnnet qılınadı eken, nege sizler Maǵan dem alıs kúni bir adamǵa tolıq shıpa berdiń, dep ashıwlanasızlar?
24 Sırtqı kóriniske qarap húkim etpeńler, al ádillik penen húkim shıǵarıńlar.
25 Sonda ayırım erusalimliler: – O'ltirmekshi bolıp atırǵanı usı Adam emes pe?
26 Mine, Ol ashıq sóylep tur, al olar Oǵan hesh nárse dep atırǵan joq. Múmkin, basshılar Onıń Masix ekenin haqıyqattan da tán alǵan shıǵar?
27 Biraq bizler bul Adamnıń qayaqtan kelgenin bilemiz. Al Masix kelgende, Onıń qayaqtan kelgenin hesh kim bilmeydi, – desti.
28 Sol waqıtta İbadatxanada tálim berip turǵan İysa bálent dawıs penen bılay dedi: – Sizler Meni hám Meniń qayaqtan ekenimdi bilesizler. Men O'z O'zimnen kelgenim joq. Meni Jibergen Haq, sizler Onı bilmeysizler.
29 Biraq Men Onı bilemen, sebebi Men Onnan keldim, Meni Ol jiberdi.
30 Sonda olar İysanı uslawǵa tırıstı, biraq hesh kim Oǵan qol tiygizbedi. O'ytkeni Onıń waqtı ele kelmegen edi.
31 Al xalıq arasında kóp adamlar Oǵan isenip: – Masix kelgende, bul Adamnan da kóbirek káramatlar isler me eken? – dedi.
32 Pariseyler İysa haqqında xalıq arasındaǵı bul sózlerdi esitti. Sonlıqtan olar hám bas ruwxaniyler İysanı uslaw ushın saqshılardı jiberdi.
33 İysa bılay dedi: – Men sizler menen birge az waqıt bolaman, sońınan Meni Jibergenge qaytıp baraman.
34 Meni izleysizler, biraq tappaysızlar. Men bolatuǵın jerge sizler kele almaysızlar.
35 Sonda yahudiy basshıları óz ara: – Bul Adam bizler taba almaytuǵınday qayaqqa barmaqshı? Ol grekler arasına tarqalıp ketken yahudiylerge barıp, greklerge tálim bermekshi me?
36 «Meni izleysizler, biraq tappaysızlar. Men bolatuǵın jerge sizler kele almaysızlar», – degen sózler neni ańlatadı eken? – desti.
37 Bayramnıń sońǵı, ullı kúninde İysa ornınan turıp, bálent dawıs penen bılay dedi: – Kim de kim shóllese, Maǵan kelip ishsin.
38 Muxaddes Jazıwda aytılǵanday, Maǵan isengen adamnıń ishinen tiri suw dáryası aǵadı.
39 İysa bunday dep, O'zine isenetuǵınlar alatuǵın Muxaddes Ruwx haqqında aytqan edi. Sebebi Ol ele ullılıqqa erispegenlikten, olarǵa Muxaddes Ruwx ele berilmegen edi.
40 Xalıq arasınan ayırımlar bul sózlerdi esitip: – Bul – haqıyqattan da Payǵambar, – dedi.
41 Basqaları: «Bul – Masix», – desti. Al geybirewleri: «Yaq, Masix Galiladan keletuǵın ba edi?
42 Muxaddes Jazıwda: „Masix Dawıttıń urpaǵınan bolıp, Dawıttıń ana jurtı Beytlehem awılınan keledi“, – dep jazılǵan emes pe?» – desti.
43 Solay etip, İysa sebepli xalıq arasında bóliniw payda boldı.
44 Olardıń geybirewleri Onı uslamaqshı boldı, biraq hesh kim Oǵan qol tiygizbedi.
45 Saqshılar qaytıp kelgende, bas ruwxaniyler menen pariseyler olardan: – Nege Onı alıp kelmedińler? – dep soradı.
46 Saqshılar juwap berip: – Hesh kim hesh qashan bul Adam sıyaqlı sóylegen emes, – dedi.
47 Pariseyler olarǵa: – Sizler de aldandıńız ba?
48 Basshılardan yamasa pariseylerden Oǵan isengen adam boldı ma, sirá?
49 Biraq, Muxaddes Nızamdı bilmeytuǵın bul xalıq nálet etilgen, – dedi.
50 Olardıń biri, burın İysaǵa kelgen Nikodim atlı adam olarǵa:
51 – Nızamımız boyınsha, dáslep adamdı tıńlamay turıp, onıń ne islegenin bilmesten, húkim etiwge bola ma? – dedi.
52 Oǵan: – Sen de Galiladansań ba? Muxaddes Jazıwdı jaqsılap oqı, sonda Galiladan payǵambar shıqpaytuǵının bileseń, – desti olar.
53 Sońınan hámmesi úylerine tarqastı.

Yuxan 8
1 Al İysa Záytún tawına ketti.
2 Tań atqanda, Ol jáne İbadatxanaǵa qaytıp bardı. Pútkil xalıq Onıń qasına keldi hám İysa otırıp, olarǵa tálim bere basladı.
3 Sonda diniy muǵallimler menen pariseyler İysanıń aldına buzıqshılıq islep atırǵanda uslanǵan bir hayaldı alıp keldi. Hayaldı ortaǵa turǵızıp:
4 – Ustaz! Bul hayal buzıqshılıq islep atırǵanda uslandı.
5 Muwsa Nızamda bizlerge bunday hayallardı tas penen urıwdı buyırǵan. Sen ne deyseń? – dedi.
6 Olar bul sózlerdi İysanı sınap, Onı ayıplaytuǵın bir sıltaw tabıw ushın ayttı. Biraq İysa eńkeyip, barmaǵı menen jerge jazıp otıra berdi.
7 Olar sorawların dawam ete bergennen soń, İysa túrgelip: – Arańızda kim gúnasız bolsa, sol birinshi bolıp hayalǵa tas atsın, – dedi.
8 Sońınan jáne eńkeyip, jerge jaza berdi.
9 Olar bul sózlerdi esitkende, jası úlkenlerinen baslap, birim-birim kete basladı. Aqırında jalǵız İysa menen ortada turǵan hayal qaldı.
10 İysa ornınan turıp, hayalǵa: – Hayal! Olar qayaqta? Hesh kim seni ayıplamadı ma? – dedi.
11 – Hesh kim, Mırza! – dep juwap berdi hayal. İysa oǵan: – Men de seni ayıplamayman, bar, bunnan bılay gúna isleme, – dedi.
12 İysa jáne xalıqqa bılay dedi: – Men – dúnyanıń nurıman. Kim de kim Maǵan erse, qarańǵılıqta júrmeydi, al ómir nurına iye boladı.
13 Sonda pariseyler İysaǵa: – Sen O'ziń haqqında O'ziń gúwalıq berip atırsań. Seniń gúwalıǵıń haqıyqat emes, – dedi.
14 İysa olarǵa juwap berip bılay dedi: – Men O'zim haqqında O'zim gúwalıq bersem de, gúwalıǵım haqıyqat. O'ytkeni Men qayaqtan kelgenimdi hám qayaqqa ketetuǵınımdı bilemen. Al sizler Meniń qayaqtan kelgenimdi hám qayaqqa ketetuǵınımdı bilmeysizler.
15 Sizler adamnıń oy-pikiri menen húkim etesizler, al Men hesh kimdi húkim etpeymen.
16 Eger Men húkim etsem de, Meniń húkimim ádil. Sebebi Men jalǵız emespen. Men hám Meni Jibergen A'kem ekewmiz birge húkim etemiz.
17 Sizlerdiń Muxaddes Nızamıńızda: «Eki adamnıń gúwalıǵı durıs», – dep jazılǵan-ǵo.
18 Men O'zim haqqında O'zim gúwalıq beremen hám Meni jibergen A'kem de gúwalıq beredi.
19 Sonda olar İysadan: – Seniń A'keń qayaqta? – dep soradı. İysa olarǵa: – Sizler Meni de, Meniń A'kemdi de bilmeysizler. Eger Meni bilgenińizde, A'kemdi de biler edińler, – dedi.
20 İysa bul sózlerdi İbadatxanada tálim berip atırıp, sadaqa qutısınıń qasında ayttı. Biraq hesh kim Onı uslamadı, óytkeni Onıń waqtı ele kelmegen edi.
21 İysa olarǵa jáne: – Men ketip baratırman. Sizler Meni izleysizler. Biraq óz gúnalarıńız benen ólesizler. Meniń baratuǵın jerime sizler kele almaysızlar, – dedi.
22 Sonda yahudiy basshıları óz ara: – Ol O'zin O'zi óltirejaq pa eken? Nege: «Meniń baratuǵın jerime sizler kele almaysızlar», – dep atır? – desti.
23 İysa olarǵa bılay dedi: – Sizler tómennensiz, Men joqarıdanman. Sizler bul dúnyadansız, al Men bul dúnyadan emespen.
24 Sonlıqtan Men: «Sizler óz gúnalarıńız benen ólesizler», – degen edim. Sebebi Meniń Sol ekenime isenbeseńler, óz gúnalarıńız benen ólesizler.
25 Sonda olar İysadan: – Sen kimseń? – dep soradı. İysa olarǵa: – Bastan-aq sizlerge kim tuwralı aytqan bolsam, anıq Solman.
26 Sizler tuwralı aytatuǵın hám sizlerdi húkim etetuǵın kóp nárselerim bar. Meni Jibergen haqıyqat hám Men Onnan ne esitsem, dúnyaǵa sonı sóyleymen, – dedi.
27 Olar İysanıń A'ke haqqında aytıp turǵanın túsinbedi.
28 Solay etip, İysa bılay dedi: – Adam Ulın joqarı kótergenińizde, Meniń Sol ekenimdi hám O'zligimnen hesh nárse islemegenimdi, al A'kemniń Maǵan úyretkenlerin aytqanımdı bilip alasızlar.
29 Meni Jibergen Meniń menen birge, Ol Meni jalǵız qaldırmadı. O'ytkeni Men hámme waqıt Oǵan unaytuǵın islerdi isleymen.
30 İysa bul sózlerdi aytqanda, Oǵan kóp adamlar isendi.
31 Sol waqıtta İysa O'zine isengen yahudiylerge: – Eger Meniń sózlerim boyınsha jasasańlar, haqıyqıy shákirtlerim bolasızlar.
32 Sizler haqıyqattı bilip alasızlar, haqıyqat sizlerdi azat qıladı, – dedi.
33 – Bizler – İbrayımnıń urpaǵımız. Hesh qashan hesh kimge qul bolmaǵanbız. Nege: «Azat bolasızlar», – dep atırsań? – dedi olar.
34 İysa olarǵa juwap berip bılay dedi: – Sizlerge shının, haqıyqatın aytaman: gúna isleytuǵın hár bir adam – gúnanıń qulı.
35 Qul úyde máńgi qalmaydı, ul máńgi qaladı.
36 Sonlıqtan eger Ul sizlerdi azat qılsa, haqıyqattan azat bolasızlar.
37 Sizlerdiń İbrayımnıń urpaǵı ekenińizdi bilemen. Biraq Meni óltiriwdi qáleysizler, sebebi Meniń sózim kewlińizden jay almaydı.
38 Men A'kemnen kórgenimdi aytaman. Al sizler ákeńizden esitkenińizdi isleysizler.
39 Olar İysaǵa juwap berip: – Bizlerdiń babamız İbrayım-ǵo, – desti. İysa olarǵa: – Eger sizler İbrayımnıń urpaqları bolǵanıńızda, İbrayımnıń islerin isler edińler.
40 Biraq endi Meni, Qudaydan esitken haqıyqattı sizlerge aytqan Adamdı óltirejaqsızlar. İbrayım bunday isti islemedi.
41 Sizler óz ákeńizdiń islerin qılıp atırsızlar, – dedi. – Bizler nekesiz tuwılǵan joqpız. Bizlerdiń bir ǵana A'kemiz bar, Ol – Quday, – dep juwap berdi olar.
42 İysa olarǵa bılay dedi: – Eger Quday sizlerdiń A'keńiz bolǵanda, Meni súyer edińler. O'ytkeni Men Qudaydan keldim hám usı jerdemen. Men O'zligimnen kelgenim joq, Meni Ol jiberdi.
43 Nege aytqanlarıma túsinbeysizler? Sebebi Meniń sózimdi tıńlay almaysızlar.
44 Sizler óz ákeńiz shaytannansız, sizler onıń tileklerin orınlawdı qáleysizler. Ol bastan-aq adam óltiriwshi edi. Ol haqıyqat tárepinde turmaǵan, óytkeni onda haqıyqatlıq joq. Ol ótirik sóylegen waqıtta óz tábiyatına tán sóyleydi. Sebebi ol ótirikshi hám ótiriktiń ákesi.
45 Biraq Men haqıyqattı aytıp turǵanlıqtan, Maǵan isenbey atırsızlar.
46 Qaysı birińiz Meni gúnalı dep, ayıplay alasız? Eger haqıyqattı aytıp turǵan bolsam, nege Maǵan isenbey atırsızlar?
47 Kim Qudaydan bolsa, Qudaydıń sózlerin tıńlaydı. Al sizler Qudaydan bolmaǵanlıqtan tıńlamay atırsızlar.
48 Yahudiyler İysaǵa juwap berip: – Sen samariyalısań hám Seni jin urǵan, dep aytqanımız durıs emes pe? – dedi.
49 İysa juwap berip bılay dedi: – Meni jin urǵan joq. Biraq Men A'kemdi húrmet qılaman, al sizler Meni masqaralap atırsızlar.
50 Men O'zime ullılıq izlemeymen. Ullılıǵımdı izlewshi hám húkim etiwshi Birew bar.
51 Sizlerge shının, haqıyqatın aytaman: kim de kim sózlerimdi orınlasa, ol hesh qashan ólim kórmeydi.
52 Yahudiyler İysaǵa: – Seni jin urǵanın endi bildik. İbrayım hám payǵambarlar ólip ketti. Al Sen: «Kim de kim Meniń sózlerimdi orınlasa, ol hesh qashan ólim kórmeydi», – dep atırsań.
53 Sen bizlerdiń babamız İbrayımnan ullımısań? Ol da, payǵambarlar da ólip ketken. Sen O'zińdi kim dep sanaysań? – dedi.
54 İysa juwap berip bılay dedi: – Eger Men O'zimdi O'zim ullılasam, Meniń ullılıǵım push boladı. Meni ullılaytuǵın, sizler «Qudayımız» dep ataytuǵın Meniń A'kem.
55 Sizler Onı bilmeysizler, al Men Onı bilemen. Eger Onı bilmeymen, desem, sizler sıyaqlı ótirikshi bolaman. Biraq Men Onı bilemen hám Onıń sózin orınlayman.
56 Babańız İbrayım Meniń keletuǵın kúnimdi kóretuǵınına quwandı hám kórip shadlandı.
57 Yahudiyler İysaǵa: – Sen ele eliw jasqa da tolǵanıń joq-ǵo. Sen İbrayımdı kórdiń be? – dedi.
58 İysa olarǵa: – Sizlerge shının, haqıyqatın aytaman: İbrayım tuwılmastan burın Men bar edim, – dedi.
59 Sonda olar İysaǵa ılaqtırıw ushın tas aldı. Biraq İysa olardan jasırınıp, İbadatxanadan shıǵıp ketti.

Yuxan 9
1 İysa ótip baratırǵanda, ishten soqır bolıp tuwılǵan bir adamdı kórdi.
2 Shákirtleri İysadan: – Ustaz! Bul adamnıń soqır bolıp tuwılıwı kimniń gúnası sebepli boldı, óziniń be yamasa ata-anasınıń ba? – dep soradı.
3 İysa bılay dep juwap berdi: – Bul adamnıń óziniń de, ata-anasınıń da gúnası sebepli bolǵan joq. Qudaydıń isleri onıń ómirinde kóriniwi ushın, ol soqır bolıp tuwıldı.
4 Ele kúndiz eken, Meni Jibergenniń islerin islewimiz kerek. Tún keledi, sonda hesh kim isley almaydı.
5 Men dúnyada ekenmen, dúnyanıń nurıman.
6 İysa bul sózlerdi aytıp bolıp, jerge túkirdi de, túkirikten ılay islep, onı soqırdıń kózlerine jaqtı
7 hám oǵan: – Barıp, Siloha háwizinde juwın, – dedi. Siloha – «Jiberilgen» degen mánisti bildiredi. Ol barıp juwındı hám kózleri kóretuǵın bolıp, qaytıp keldi.
8 Sonda qońsıları hám burın onıń tilenshilik etip otırǵanın kórgenler: – Bul – tilenshilik etip otıratuǵın sol adam emes pe? – dedi.
9 Birewleri: «Awa, sol», dese, basqaları: «Yaq, ol tek soǵan uqsaydı», desti. Al onıń ózi: «Men sol adamman», dedi.
10 – Olay bolsa, kózleriń qalay ashıldı? – dep soradı olar.
11 Ol juwap berip: – İysa degen Adam ılay islep, kózlerime jaqtı hám maǵan: «Siloha háwizine barıp, juwın», – dedi. Sonda men barıp, juwındım hám kózlerim kóretuǵın boldı, – dedi.
12 Olar: – Ol qayaqta? – dep soradı. – Bilmeymen, – dedi ol.
13 Adamlar burın soqır bolǵan adamdı pariseylerdiń aldına alıp bardı.
14 İysanıń ılay islep, soqırdıń kózin ashqan kún dem alıs kúni edi.
15 Sonda pariseyler de onnan kózleriniń qalay kóretuǵın bolǵanın soradı. Sol adam olarǵa: – İysa meniń kózlerime ılay jaqtı. Men juwındım hám endi kóretuǵın boldım, – dedi.
16 Sonda geybir pariseyler: – Bul Adam Qudaydan emes. O'ytkeni dem alıs kúni jumıs islep atır, – dedi. Biraq basqaları: – Gúnakar adam bunday káramatlardı qalay isley aladı? – dedi. Solay etip, olardıń arasında bóliniw payda boldı.
17 Olar jáne burın soqır bolǵan sol adamnan: – Kózlerińdi ashqan sol Adam haqqında sen ne aytasań? – dep soradı. – Ol payǵambar, – dedi ol.
18 Biraq yahudiy basshıları kózleri ashılǵan adamnıń ata-anasın shaqırtpaǵansha, onıń burın soqır bolǵanına hám endi kózleriniń kóretuǵınına isenbedi.
19 Olar onıń ata-anasınan: – İshten soqır bolıp tuwıldı, dep aytqan ulıńız usı ma? Endi ol qalay kóretuǵın boldı? – dep soradı.
20 Onıń ata-anası juwap berip: – Onıń bizlerdiń ulımız ekenin hám soqır bolıp tuwılǵanın bilemiz.
21 Biraq, endi qalay onıń kóretuǵın bolǵanın hám onıń kózlerin kimniń ashqanın bilmeymiz. O'zinen sorań, ol erjetken, ózi ushın ózi sóylesin, – dedi.
22 Soqır adamnıń ata-anası yahudiy basshılarınan qorqqanlıqtan usılay dedi. Sebebi yahudiy basshıları: «Kim İysanıń Masix ekenin tán alsa, ol májilisxanadan quwılsın», – dep til biriktirgen edi.
23 Sonlıqtan onıń ata-anası: «Ol erjetken, ózinen sorań», – degen edi.
24 Solay etip, pariseyler soqır bolǵan adamdı ekinshi márte shaqırıp, oǵan: – Haqıyqatın aytıp, Qudaydı maqta! Bizler bul Adamnıń gúnakar ekenin bilemiz, – dedi.
25 – Ol gúnakar ma, gúnakar emes pe, bilmeymen. Men tek bir nárseni bilemen: soqır edim, endi kóretuǵın boldım, – dep juwap berdi ol.
26 Olar jáne onnan: – Ol saǵan ne isledi? Kózlerińdi qalay ashtı? – dep soradı.
27 – Men sizlerge jańa ǵana ayttım-ǵo, biraq sizler tıńlamadıńlar. Jáne ne esitpekshisizler? Sizler de Onıń shákirtleri bolıwdı qáleysizler me? – dep juwap berdi ol.
28 Sonda yahudiyler oǵan jekirinip: – Sen Onıń shákirti! Al bizler Muwsanıń shákirtlerimiz!
29 Qudaydıń Muwsa menen sóyleskenin bilemiz. Biraq bul Adamnıń qayaqtan kelgenin bilmeymiz, – dedi.
30 Kózi ashılǵan adam olarǵa: – Tań qalarlıǵı sol-dá! Sizler Onıń qayaqtan kelgenin bilmeysizler, biraq Ol meniń kózlerimdi ashtı.
31 Bizler Qudaydıń gúnakarlardı tıńlamaytuǵının bilemiz. Biraq kim de kim Qudaydı sıylap, Onıń erkin orınlasa, sonı tıńlaydı.
32 Dúnya bar bolǵalı, ishten soqır bolıp tuwılǵan adamnıń kózin birewdiń ashıwı – hesh esitilmegen gáp.
33 Eger bul Adam Qudaydan bolmaǵanda, hesh nárse isley almas edi, – dedi.
34 Yahudiyler oǵan juwap berip: – O'ziń pútkilley gúnaǵa batıp tuwılǵansań, sen be bizlerdi úyretetuǵın? – dep, onı quwıp shıǵardı.
35 Pariseylerdiń onı quwıp shıǵarǵanın esitken İysa onı tawıp: – Sen Adam Ulına iseneseń be? – dep onnan soradı.
36 Ol juwap berip: – Mırza, Ol kim? Maǵan ayt, men de Oǵan iseneyin, – dedi.
37 İysa oǵan: – Sen Onı kórdiń. Mine, seniń menen sóylesip turǵan – Onıń O'zi, – dedi.
38 Sonda ol: – İyem, isenemen, – dep, İysaǵa tabındı.
39 İysa: – Soqırlar kórsin, kóretuǵınlar soqır bolsın dep, Men bul dúnyanı húkim etiwge keldim, – dedi.
40 İysanıń qasında bolǵan ayırım pariseyler bul sózlerdi esitip, Oǵan: – Ne, bizler de soqırmız ba? – dedi.
41 İysa olarǵa: – Eger sizler soqır bolǵanıńızda, gúnańız bolmas edi. Biraq: «Kózlerimiz kóredi» degenińiz ushın, gúnańız moynıńızda qaladı, – dedi.

Yuxan 10
1 Sizlerge shının, haqıyqatın aytaman: kim qoy qoraǵa qapıdan kirmey, basqa jerden asırılıp tússe, ol – urı hám basqınshı.
2 Al qapıdan kirgen adam qoylardıń shopanı.
3 Qarawıl oǵan qapını ashıp beredi. Qoylar shopannıń dawısına qulaq saladı, ol óz qoyların atpa-at shaqırıp, olardı sırtqa alıp shıǵadı.
4 Ol óz qoylarınıń hámmesin sırtqa shıǵarǵannan soń, olardıń aldında júredi. Qoylar da onıń izine eredi, óytkeni olar shopannıń dawısın tanıydı.
5 Olar jat adamnıń izine ermeydi, al onnan qashıp ketedi. Sebebi jat adamnıń dawısın tanımaydı.
6 İysa olarǵa usı tımsaldı aytıp berdi. Biraq olar İysanıń ne aytpaqshı bolǵanın túsinbedi.
7 Sonlıqtan İysa jáne bılay dedi: – Sizlerge shının, haqıyqatın aytaman: Men qoylar ushın qapıman.
8 Mennen burın kelgenlerdiń hámmesi urılar hám basqınshılar edi, qoylar olarǵa qulaq aspadı.
9 Men – qapıman. Kim de kim Men arqalı kirse, qutqarıladı. Ol kiredi, shıǵadı hám jaylaw tabadı.
10 Urı tek urlaw, óltiriw hám nabıt qılıw ushın keledi. Biraq Men olar ómirge iye bolıwı ushın, dáwletli ómirge iye bolıwı ushın keldim.
11 Men – jaqsı shopanman. Jaqsı shopan qoyları ushın janın beredi.
12 Al jallanǵan adam qoylardıń shopanı hám iyesi emes. Sonlıqtan ol qasqırdıń kiyatırǵanın kórip, qoylardı taslap qashıp ketedi. Al qasqır qoylarǵa shabıwıl jasap, tarqatıp jiberedi.
13 O'ytkeni ol jallanǵan adam bolǵanlıqtan, qoylardı qayǵırmay qashıp ketedi.
14 -
15 Men – jaqsı shopanman. A'kemniń Meni biletuǵını hám Meniń A'kemdi biletuǵınım sıyaqlı, Men de qoylarımdı bilemen, olar da Meni biledi. Men qoylarım ushın janımdı beremen.
16 Meniń bul qoradan bolmaǵan basqa da qoylarım bar. Olardı da alıp keliwim tiyis. Olar Meniń dawısımdı esitedi, sonda bir shopanı bar, bir súriw boladı.
17 Men janımdı qaytıp alıw ushın beremen. Sonlıqtan A'kem Meni súyedi.
18 Janımdı Mennen hesh kim tartıp ala almaydı. Biraq Men onı O'zim beremen. Mende onı beriwge de, qaytıp alıwǵa da biylik bar. Bul buyrıqtı Men A'kemnen aldım.
19 Usı sózler sebepli, yahudiyler arasında jáne bóliniw payda boldı.
20 Olardıń kóbisi: – Onı jin urǵan, Onıń esi durıs emes. Nege Onı tıńlap tursızlar? – dedi.
21 Al basqaları: – Bul jinli adamnıń sózleri emes. Jin soqırdıń kózlerin asha ala ma? – dedi.
22 Sol waqıtta Erusalimde İbadatxananı Baǵıshlaw bayramı boldı. Qıs edi.
23 İysa İbadatxanada, Sulaymannıń aywanında júrgen edi.
24 Yahudiy basshıları Onıń átirapına jıynalıp: – Qashanǵa deyin bizlerdi túsinbewshilikke salasań? Eger Sen Masix bolsań, bizlerge ashıǵın ayt, – dedi.
25 İysa olarǵa juwap berip bılay dedi: – Men sizlerge ayttım, biraq sizler isenbey atırsızlar. A'kemniń atı menen qılǵan islerim Men tuwralı gúwalıq berip atır.
26 Biraq ta, sizler isenbey atırsızlar. Sebebi sizler Meniń qoylarım emessizler.
27 Meniń qoylarım dawısıma qulaq asadı. Men olardı bilemen, olar Meniń izime eredi.
28 Men olarǵa máńgilik ómir beremen hám olar hesh qashan nabıt bolmaydı. Hesh kim olardı Meniń qolımnan tartıp ala almaydı.
29 Olardı Maǵan bergen A'kem – hámmeden ullı. A'kemniń qolınan olardı hesh kim tartıp ala almaydı.
30 Men hám A'kem birmiz.
31 Sonda yahudiy basshıları Oǵan ılaqtırıw ushın, jerden jáne tas aldı.
32 İysa olardan: – Men sizlerge A'kem tapsırǵan kóp jaqsı islerdi kórsettim. Olardıń qaysı biri ushın, Meni tas penen urajaqsızlar? – dep soradı.
33 Yahudiy basshıları İysaǵa juwap berip: – Seni jaqsı isleriń ushın emes, al Qudayǵa til tiygizgeniń ushın, tas penen urajaqpız. Sen adam bola tura, O'zińdi «Qudayman», – dep atırsań, – dedi.
34 İysa olarǵa bılay dedi: – «Men: sizler qudaylarsız, dedim», – dep Muxaddes Nızamıńızda jazılǵan emes pe?
35 Quday O'z sózin jibergen adamlardı qudaylar dep ataǵan-ǵo. Muxaddes Jazıwdı biykarlawǵa bolmaydı.
36 A'keniń O'zine ajıratıp alıp, dúnyaǵa jibergen Meni «Qudaydıń Ulıman», – degenim ushın, nege «Qudayǵa til tiygizip atırsań», – deysizler?
37 Eger A'kemniń islerin qılmay atırǵan bolsam, Maǵan isenbeńler.
38 Biraq Onıń islerin qılıp atırǵan bolsam, Maǵan isenbeseńler de, qılǵan islerime isenińler. Sonda A'keniń Mende, Meniń A'kede ekenimdi túsinip, bilip alasızlar.
39 Sol waqıtta olar İysanı uslawǵa jáne háreket qıldı, biraq İysa olardıń qollarınan qutılıp qaldı.
40 İysa jáne İordan dáryasınıń arǵı jaǵasına, burın Yaqıyanıń adamlardı shomıldırıp júrgen jerine barıp, sol jerde qaldı.
41 Oǵan kóp adamlar kelip: – Yaqıya hesh qanday káramat islemegen edi. Biraq onıń bul Adam haqqında aytqanlarınıń hámmesi durıs shıqtı, – dedi.
42 Sol jerde kóp adamlar İysaǵa isendi.

Yuxan 11
1 -
2 Betaniya degen awılda Lazar atlı bir adam awırıp atırǵan edi. Onıń qarındasları Máriyam menen Marta da sol awılda jasaytuǵın edi. Keyinirek İyemiz İysaǵa átir may quyıp, Onıń ayaqların shashı menen súrtetuǵın hayal, usı Máriyam edi.
3 Apalı-sińlili İysaǵa: «İyem, Seniń jaqsı kóretuǵın adamıń awırıp atır», – dep xabar jiberdi.
4 İysa bunı esitip: – Bul awırıwdıń izi ólim menen juwmaqlanbaydı, al Qudaydıń ullılanıwı ushın boladı. Solay etip, bul arqalı Qudaydıń Ulı da ullılanadı, – dedi.
5 İysa Martanı, onıń sińlisin hám Lazardı súyetuǵın edi.
6 İysa Lazardıń awırıp atırǵanın esitse de, O'zi bolıp atırǵan jerde jáne eki kún qaldı.
7 Sońınan shákirtlerine: – Jáne Yahudiyaǵa barayıq, – dedi.
8 Shákirtleri Oǵan: – Ustaz, yahudiyler Seni jaqında ǵana tas penen urmaqshı edi-ǵo. Sen jáne sol jerge barajaqsań ba? – dedi.
9 İysa juwap berip: – Kúndiz on eki saat bar emes pe? Kúndiz júrgen adam súrnigip jıǵılmaydı, óytkeni ol bul dúnyanıń nurın kóredi.
10 Al túnde júriwshi súrnigip jıǵıladı, sebebi onda nur joq, – dedi.
11 İysa bul sózlerdi aytqannan soń, olarǵa jáne bılay dedi: – Dostımız Lazar uyıqlap qaldı. Biraq Men onı oyatıw ushın ketip baratırman.
12 – İyem, uyıqlap qalǵan bolsa, táwir boladı, – dedi shákirtleri.
13 İysa Lazardıń ólimin názerde tutqan edi. Biraq olar İysa qádimgi uyqı haqqında ayttı, dep oyladı.
14 Sonda İysa olarǵa ashıq aytıp: – Lazar óldi.
15 Sizlerdiń iseniwińiz ushın, Meniń sol jerde bolmaǵanıma sizler ushın quwanıshlıman. Al endi oǵan barayıq, – dedi.
16 Sonda Egiz dep atalǵan Tomas shákirtlerge: – Júrińler kettik, bizler de Onıń menen birge ólemiz, – dedi.
17 İysa Betaniyaǵa jaqınlaǵanda, Lazardıń qábirge qoyılǵanına tórt kún bolǵanın bildi.
18 Betaniya Erusalimge jaqın, úsh shaqırımday jerde bolǵanlıqtan,
19 kóp yahudiyler Marta menen Máriyamǵa ájaǵasınıń ólimi sebepli kewil aytıwǵa keldi.
20 Marta İysanıń kiyatırǵanın esitip, Onı qarsı alıwǵa shıqtı. Al Máriyam úyde qaldı.
21 Marta İysaǵa: – İyem! Eger Sen usı jerde bolǵanıńda, ájaǵam ólmes edi.
22 Biraq házir de Sen Qudaydan ne sorasań da, Qudaydıń Saǵan beretuǵının bilemen, – dedi.
23 İysa oǵan: – Seniń ájaǵań tiriledi, – dedi.
24 – Aqırettegi qayta tiriliwde onıń da qayta tiriletuǵının bilemen, – dedi Marta.
25 İysa oǵan: – Men qayta tiriliw hám ómirmen. Maǵan isengen adam ólse de, jasaydı.
26 Maǵan isenip jasap atırǵan hár bir adam hesh qashan ólmeydi. Usıǵan iseneseń be? – dedi.
27 Marta Oǵan: – Awa, İyem. Seniń dúnyaǵa keletuǵın Masix, Qudaydıń Ulı ekenińe isenemen, – dedi.
28 Marta usını aytıp bolıp ketip qaldı hám Máriyamdı shaqırıp alıp: – Ustaz usı jerde, seni shaqırıp atır, – dep oǵan sıbırladı.
29 Máriyam bunı esitiwden tez ornınan turdı da, İysanıń janına ketti.
30 İysa ele awılǵa kirmegen bolıp, Ol Marta menen ushırasqan jerde edi.
31 Máriyam menen birge úyde bolǵan hám oǵan kewil aytıp otırǵan yahudiyler onıń asıǵıslıq penen ornınan turıp, sırtqa shıqqanın kórdi. Olar onı jılaw ushın qábirge ketti dep oylap, izine erdi.
32 Máriyam İysa turǵan jerge kelgende, Onı kórip, ayaqlarına jıǵıldı da: – İyem! Eger Sen usı jerde bolǵanıńda, ájaǵam ólmes edi, – dedi.
33 Máriyamnıń hám onıń menen kelgen yahudiylerdiń jılaǵanın kórgende, İysa ruwxıy qıynalıp, janı ashıdı.
34 – Onı qay jerge qoydıńlar? – dep soradı. – İyem, kelip kór, – dedi olar.
35 İysa kózine jas aldı.
36 Sonda yahudiyler: – Qarańlar, onı qanshelli súyer eken! – dedi.
37 Biraq olardıń ayırımları: – Soqırdıń kózlerin ashqan bul Adam Lazardı ólimnen aman alıp qalmas pa edi? – dedi.
38 İysa jáne ishinen tereń qayǵırıp, qábirge bardı. Qábir bir úńgirde bolıp, onıń awzı tas penen jabılǵan edi.
39 İysa: – Tastı alıp qoyıńlar, – dedi. Marhumnıń qarındası Marta İysaǵa: – İyem! Endi iyislenip baratır. O'ytkeni onıń qábirge qoyılǵanına tórt kún boldı, – dedi.
40 İysa oǵan: – «Eger Maǵan isenseń, Qudaydıń ullılıǵın kóreseń», – dep saǵan aytqan joq pa edim? – dedi.
41 Solay etip, olar tastı alıp qoydı. İysa kózlerin aspanǵa tigip, bılay dedi: – A'ke! Meniń tilegimdi esitkeniń ushın, Saǵan minnetdarshılıq bildiremen.
42 Meni hámme waqıt esitetuǵınıńdı bilemen. Biraq Men bunı usı jerde turǵan xalıq Meni Seniń jibergenińe iseniwi ushın ayttım.
43 İysa usılardı aytıp, bálent dawıs penen: – Lazar, sırtqa shıq! – dep baqırdı.
44 Sonda ayaq-qolları kepinlik penen oralǵan, beti oramal menen baylanǵan óli tirilip, sırtqa shıqtı. İysa olarǵa: – Onı sheshindirip jiberińler, kete bersin, – dedi.
45 Solay etip, Máriyamǵa kelip, İysanıń qılǵan islerin kórgen yahudiylerdiń kóbisi İysaǵa isendi.
46 Biraq ayırımları pariseylerge barıp, İysanıń qılǵan isleri haqqında aytıp berdi.
47 Sonda bas ruwxaniyler menen pariseyler joqarǵı keńeste jıynalıp: – Bizler ne qılıwımız kerek? Bul Adam kóp káramatlar islemekte.
48 Eger Onı O'z erkine jibersek, hámme Oǵan isenip ketedi. Sonda rimliler kelip, İbadatxanamızdı da, elimizdi de joq qıladı, – dedi.
49 Olardıń biri, sol jılı bas ruwxaniy bolǵan Kayafa: – Sizler hesh nárseni bilmeysizler.
50 Pútkil xalıq nabıt bolǵanınan góre, bir adamnıń xalıq ushın óliwi sizler ushın jaqsıraq ekenin túsinbeysizler me? – dedi.
51 -
52 Ol bul sózlerdi ózliginen aytpaǵan edi. Sol jılı ol bas ruwxaniy bolǵanlıqtan, İysanıń yahudiy xalqı ushın, tek yahudiy xalqı ushın ǵana emes, al Qudaydıń tarqalıp ketken balaların jıynap birlestiriw ushın óletuǵının boljap aytqan edi.
53 Solay etip, sol kúnnen baslap olar İysanı óltiriwge til biriktirdi.
54 Sonlıqtan İysa endi yahudiyler arasında ashıq júre almaytuǵın boldı. Sonda Ol shóldiń jaqınındaǵı Efraim degen qalashaǵa ketip, shákirtleri menen birge sol jerde qaldı.
55 Yahudiylerdiń Qutqarılıw bayramı jaqınlap qalǵan edi. Diniy rásim boyınsha tazalanıw ushın, eldiń hámme tárepinen kóp adamlar bayramnan burın Erusalimge keldi.
56 Olar İysanı izledi hám İbadatxanada turıp: – Qalay oylaysızlar. Ol bayramǵa keler me eken? – dep bir-birinen soradı.
57 Al bas ruwxaniyler menen pariseyler İysanı uslaw ushın, kim de kim Onıń qay jerde ekenin bilse, xabar beriwdi buyırǵan edi.

Yuxan 12
1 Qutqarılıw bayramınan altı kún aldın İysa Betaniyaǵa, O'zi ólimnen tiriltken Lazar jasaytuǵın jerge keldi.
2 Sol jerde İysa ushın keshki zıyapat berildi. Marta xızmet etip júrgen edi. İysa menen dasturxan átirapında jambaslap jatırǵanlardıń arasında Lazar da bar edi.
3 Sonda Máriyam yarım litr júdá qımbatlı, sap átir mayın alıp kelip, İysanıń ayaqlarına quydı hám Onıń ayaqların shashları menen súrtti. U'ydiń ishi maydıń xosh iyisine tolıp ketti.
4 Sonda İysanıń shákirtleriniń biri, sońınan Oǵan satqınlıq isleytuǵın Yahuda İsqariot:
5 – Ne ushın bul may úsh júz dinarǵa satılıp, aqshası jarlılarǵa berilmedi? – dedi.
6 Bul sózlerdi ol jarlılardı oylaǵanı ushın emes, al urı bolǵanı ushın ayttı. Ortalıqtaǵı puldıń qutısı onda bolıp, ol qutıǵa salınǵanlardan ózine alatuǵın edi.
7 İysa: – Hayaldı tınıshına qoy! Ol bunı Meniń jerlenetuǵın kúnim ushın saqlap qoyǵan.
8 Jarlılar hámme waqıt sizler menen birge, biraq Men sizler menen hámme waqıt birge bolmayman, – dedi.
9 Kóplegen yahudiyler İysanıń Betaniyada ekenin bilip, sol jerge keldi. Olar tek İysa ushın emes, al Ol ólimnen tiriltken Lazardı kóriw ushın da keldi.
10 Al bas ruwxaniyler Lazardı da óltiriwge til biriktirgen edi.
11 O'ytkeni ol sebepli, kóp yahudiyler olardan ketip qalıp, İysaǵa isenetuǵın edi.
12 Erteńine Erusalimdegi bayramǵa kelgen kóp xalıq İysanıń da sol jerge keletuǵının esitip qaldı.
13 Olar xurma shaqaların alıp, İysanı qarsı alıwǵa shıqtı hám bálent dawıs penen bılay dedi: – Hosanna! «İyemizdiń atı menen kiyatırǵan İzraildıń Patshası jarılqansın!»
14 -
15 Muxaddes Jazıwda: «Qorqpa, Erusalim xalqı! Mine, gúrrege minip, seniń Patshań kiyatır», – dep jazılǵanday, İysa bir gúrreni tawıp, oǵan mindi.
16 Onıń shákirtleri dáslep bunı túsinbedi. Biraq İysa ullılıqqa eriskennen soń, bul sózlerdiń Ol haqqında jazılǵanın hám xalıqtıń bulardı Ol ushın islegenin eslerine túsirdi.
17 İysanıń Lazardı qábirden shaqırıp, onı ólimnen tiriltken waqtında İysa menen birge bolǵan xalıq kórgenlerin aytıp júrdi.
18 Sonlıqtan İysanıń bul káramattı islegenin esitken kóp adamlar Onı qarsı alıwǵa shıqtı.
19 Al pariseyler bir-birine: – Kórip tursızlar ma? Qolıńızdan hesh nárse kelmey atır. Pútkil dúnya Onıń izine erip ketti! – dedi.
20 Bayramda sıyınıw ushın Erusalimge kelgenler arasında bazı grekler de bar edi.
21 Olar Galilanıń Betsayda qalasınan bolǵan Filipke kelip: – Mırza, bizler İysanı kóriwdi qáleymiz, – dep ótinish etti.
22 Filip barıp, bunı Andreyge ayttı. Andrey menen Filip İysaǵa barıp xabarladı.
23 İysa olarǵa bılay dep juwap berdi: – Adam Ulınıń ullılanatuǵın waqtı keldi.
24 Sizlerge shının, haqıyqatın aytaman: biyday dáni jerge túsip ólmese, ol jalǵız qaladı. Al eger ólse, kóp zúráát beredi.
25 O'z janın súyetuǵın adam onı joytadı. Al bul dúnyada óz janın jek kóretuǵın adam onı máńgilik ómir ushın saqlaydı.
26 Kim de kim Maǵan xızmet etiwdi qálese, izime ersin. Men qay jerde bolsam, Meniń xızmetshim de sol jerde boladı. Kim de kim Maǵan xızmet etse, onı A'kem izzet etedi.
27 Endi júregim qayǵıǵa toldı. Men ne deyin? «A'ke, Meni bul waqıttan qutqar», – deyin be? Biraq Men usı waqıt ushın kelgenmen.
28 A'ke, O'z atıńdı ullıla! Sonda aspannan: – Atımdı ullıladım, Men onı jáne de ullılayman, – degen saza keldi.
29 Sol jerde turıp, bunı esitken xalıq: «Aspan gúrkiredi», – dedi. Al basqaları: «Oǵan perishte sóyledi», – dedi.
30 İysa olarǵa juwap berip: – Bul saza Men ushın emes, al sizler ushın esitildi.
31 Házir bul dúnyanıń húkim etiletuǵın waqtı keldi. Házir bul dúnyanıń hákimi quwıp shıǵarıladı.
32 Men jerden joqarıǵa kóterilgenimde, hámme adamlardı O'zime tartaman, – dedi.
33 İysa bunı qanday ólim menen óletuǵının bildiriw ushın ayttı.
34 Xalıq Oǵan bılay dep juwap berdi: – Bizler Muxaddes Jazıwdan Masixtıń máńgi jasaytuǵının esitkenbiz. Qalay Sen: «Adam Ulı joqarıǵa kóteriliwi tiyis», – dep atırsań? Bul Adam Ulı degeni kim?
35 İysa bılay dedi: – Jáne az waqıt nur sizler menen birge boladı. Sizlerdi qarańǵılıq baspawı ushın, nur bar waqıtta júrip qalıńlar. Qarańǵılıqta júrgen adam qayaqqa baratırǵanın bilmeydi.
36 Sizlerde nur bar waqıtta nurǵa isenińler. Sonda nurdıń balaları bolasızlar. İysa usı sózlerdi aytıp bolıp, olardıń kózlerinen tasalandı.
37 İysa olardıń kóz aldında sonsha káramatlar islese de, olar İysaǵa isenbedi.
38 Solay etip, İyshaya payǵambardıń aytqan mına sózleri orınlandı: «İyem, bizler aytqan xabarǵa kim isendi? İyemniń qúdireti kimge kórindi?»
39 Sonlıqtan olar isene almadı. Sebebi İyshaya payǵambar jáne bılay degen edi:
40 «Quday olardıń kózlerin soqır etti hám júreklerin tas qıldı. Kózleri menen kórmeydi, Júrekleri menen túsinbeydi. Men olarǵa shıpa beriwim ushın, Maǵan qaytıp kelmeydi».
41 İyshaya İysanıń ullılıǵın kórgenlikten, Ol haqqında sóylep, usı sózlerdi aytqan edi.
42 Soǵan qaramastan, basshılar arasında da kóbisi İysaǵa isendi. Biraq pariseylerden qorqıp, májilisxanadan quwılmawı ushın, isenimlerin ashıq moyınlamadı.
43 O'ytkeni olar Qudaydıń maqtawınan góre, adamnıń maqtawın kóbirek jaqsı kórdi.
44 Sonda İysa bálent dawıs penen bılay dedi: – Maǵan isengen adam Meni Jibergen Qudayǵa isengen boladı.
45 Jáne de, Meni kórgen adam Meni Jibergen Qudaydı kórgen boladı.
46 Maǵan isengen hár bir adam qarańǵılıqta qalmawı ushın, Men dúnyaǵa nur bolıp keldim.
47 Kim de kim Meniń sózlerimdi esitse de, biraq olardı orınlamasa, Men onı húkim etpeymen. Sebebi Men dúnyanı húkim etiw ushın emes, al onı qutqarıw ushın keldim.
48 Meni tán almay, sózlerimdi qabıllamaǵan adamnıń húkim etiwshisi bar. Meniń sóylegen sózim aqırǵı kúni onı húkim etedi.
49 O'ytkeni Men O'zligimnen sóylegen joqpan. Al Meni jibergen A'kemniń O'zi ne aytıwımdı hám qalay sóylewimdi Maǵan buyırdı.
50 Onıń buyrıǵınıń máńgilik ómir ekenin bilemen. Sonlıqtan Men ne aytsam da, A'kemniń Maǵan aytqanın aytıp atırman.

Yuxan 13
1 Qutqarılıw bayramınıń aldıńǵı kúni İysa O'ziniń bul dúnyadan A'kesiniń janına baratuǵın waqtı kelgenin bildi. Ol bul dúnyadaǵı O'zine tiyisli adamlardı súyetuǵın edi. Olardı aqırına deyin súydi.
2 İysa shákirtleri menen keshki awqatqa otırdı. Shaytan álle qashan Simon ulı Yahuda İsqariottıń kewline İysaǵa satqınlıq qılıw niyetin salǵan edi.
3 İysa A'kesiniń hámme nárseni Onıń qolına bergenin, O'ziniń Qudaydan kelgenin hám Qudayǵa qaytıp baratırǵanın bilip,
4 dasturxan basınan turdı. Sırtqı kiyimin sheshti de, bir súlgini alıp beline bayladı.
5 Sońınan lágenge suw quyıp, shákirtleriniń ayaqların juwıp, belindegi súlgi menen súrte basladı.
6 İysa Simon Petrdiń qasına kelgende, Petr Oǵan: – İyem, meniń ayaqlarımdı Sen juwajaqsań ba? – dedi.
7 İysa oǵan juwap berip: – Meniń ne islep atırǵanımdı sen házir túsinbeyseń. Biraq sońınan túsinip alasań, – dedi.
8 – Meniń ayaqlarımdı Sen hesh qashan juwmaysań! – dedi ol. – Eger Men seniń ayaqlarıńdı juwmasam, Meniń menen qatnasta bolmaysań, – dedi İysa.
9 Simon Petr İysaǵa: – İyem, onda tek ayaqlarımdı emes, qollarımdı da, basımdı da juwa gór! – dedi.
10 İysa oǵan: – Shomılǵan adam pútkilley taza. Onıń tek ayaqların ǵana juwıw kerek. Sizler de tazasızlar, biraq hámmeńiz emes, – dedi.
11 İysa O'zine kimniń satqınlıq qılatuǵının biletuǵın edi. Sonlıqtan: «Biraq hámmeńiz emes» degen edi.
12 Shákirtleriniń ayaqların juwıp bolǵannan soń, İysa kiyimlerin kiyip, jambaslap jattı da, olarǵa bılay dedi: – Meniń sizlerge ne islegenimdi túsinesizler me?
13 Sizler Meni Ustaz hám İyem dep ataysızlar. Durıs aytasızlar, sebebi Men Solman.
14 Men sizlerdiń İyeńiz hám Ustazıńız bola tura, ayaqlarıńızdı juwǵan bolsam, sizler de bir-birińizdiń ayaqlarıńızdı juwıwıńız tiyis.
15 Men sizlerge ne islegen bolsam, sizler de sonı islewińiz ushın, Men sizlerge órnek kórsettim.
16 Sizlerge shının, haqıyqatın aytaman: xızmetshi xojasınan ullı emes. Elshi de ózin jibergennen ullı emes.
17 Eger sizler bulardı bilip orınlasańız, baxıtlı bolasızlar!
18 – Men hámmeńiz tuwralı aytıp atırǵan joqpan. Men O'zimniń tańlap alǵanlarımdı bilemen. Biraq Muxaddes Jazıwdaǵı: «Meniń nanımdı jegen Maǵan qarsı qol kóterdi», – degen sózler orınlanıwı kerek.
19 Bul júz bergende, Meniń Sol ekenime iseniwińiz ushın, Men sizlerge házir, bul bolmastan burın aytıp atırman.
20 Sizlerge shının, haqıyqatın aytaman: kim de kim Men jibergen adamdı qabıl alsa, Onıń Meni qabıl alǵanı boladı. Kim de kim Meni qabıl alsa, Onıń Meni Jibergendi qabıl alǵanı boladı.
21 İysa bulardı aytqannan soń, ruwxıy qıynalıp, ashıq sóylep bılay dedi: – Sizlerge shının, haqıyqatın aytaman: arańızdaǵı birińiz Maǵan satqınlıq isleydi.
22 Shákirtleri Onıń kimdi názerde tutıp atırǵanın túsinbey, bir-birine qarastı.
23 Shákirtler arasında biri Onıń kókiregine súyenip jatırǵan edi. İysa onı súyetuǵın edi.
24 Simon Petr sol shákirtke: «Ol kim tuwralı aytıp atır, sora», – dep ımladı.
25 İysanıń kókiregine súyenip jatırǵan sol shákirt Onnan: – İyem, ol kim? – dep soradı.
26 İysa juwap berip: – Men mına bir bólek nandı malıp, kimge bersem, ol – sol, – dedi de, bir bólek nandı malıp, Simon ulı Yahuda İsqariotqa berdi.
27 Yahuda nandı alıwdan-aq, onıń ishine shaytan kirdi. İysa oǵan: – Qılajaq isińdi tezirek qıl, – dedi.
28 Dasturxan átirapında otırǵanlardıń hesh qaysısı İysanıń bul sózlerdi Yahudaǵa ne ushın aytqanın túsinbedi.
29 Aqsha qutısı Yahudada bolǵanlıqtan, İysa oǵan: «Bayram ushın bizlerge kerekli zatlardı satıp al» yamasa «Jarlılarǵa bir nárse ber», – dep atırǵan shıǵar, dep oyladı geybirewleri.
30 Al Yahuda bir bólek nandı alıwdan-aq, sırtqa shıǵıp ketti. Tún bolǵan edi.
31 Yahuda sırtqa shıǵıp ketkennen soń, İysa bılay dedi: – Házir Adam Ulı ullılandı. Ol arqalı Quday da ullılandı.
32 Quday Ol arqalı ullılanǵanlıqtan, Qudaydıń O'zi de Onı ullılaydı. Onı tez arada ullılaydı.
33 Balalarım! Endi Men sizler menen birge uzaq waqıt bolmayman. Meni izleysizler, biraq yahudiy basshılarına aytqanımday, sizlerge de aytatuǵınım: Men baratuǵın jerge sizler bara almaysızlar.
34 Sizlerge jańa buyrıq berip atırman: bir-birińizdi súyińler! Meniń sizlerdi súygenim sıyaqlı, sizler de bir-birińizdi súyińler.
35 Eger bir-birińizdi súyseńler, sizlerdiń Meniń shákirtlerim ekenińizdi hámme usı arqalı bilip aladı.
36 Simon Petr İysaǵa: – İyem, Sen qayaqqa baratırsań? – dedi. İysa: – Men baratuǵın jerge sen házir izimnen erip bara almaysań. Biraq sońınan izimnen keleseń, – dep juwap berdi.
37 Petr Oǵan: – İyem, ne ushın Seniń izińnen házir bara almayman? Men Sen ushın janımdı beremen! – dedi.
38 İysa oǵan bılay dep juwap berdi: – Men ushın janıńdı bermekshimiseń? Saǵan shının, haqıyqatın aytaman: qoraz shaqırmastan burın sen Mennen úsh ret tanasań.

Yuxan 14
1 İysa shákirtlerine bılay dedi: – Júreklerińiz ǵam shekpesin. Qudayǵa isenińler, Maǵan da isenińler.
2 A'kemniń úyinde orın kóp. Eger olay bolmaǵanda, sizlerge aytpas edim. O'ytkeni Men sizler ushın orın tayarlawǵa ketip baratırman.
3 Men barıp, sizler ushın orın tayarlaǵanımnan soń, sizler de Men bolatuǵın jerde bolıwıńız ushın, jáne kelip, sizlerdi O'z janıma alıp ketemen.
4 Men baratuǵın jerge aparatuǵın joldı sizler bilesizler.
5 Tomas İysaǵa: – İyem, Seniń qayaqqa baratuǵınıńdı bilmeymiz-ǵo. Joldı qalay bile alamız? – dedi.
6 İysa oǵan bılay dedi: – Men jol, haqıyqat hám ómirmen. Men arqalı bolmasa, hesh kim A'kege bara almaydı.
7 Eger Meni bilseńler, A'kemdi de bilesizler. Házirden baslap Onı bilesizler hám Onı kórdińler.
8 Filip İysaǵa: – İyem, bizlerge A'keni kórset, bizlerge sonıń ózi jetkilikli, – dedi.
9 İysa oǵan bılay dedi: – Filip, Men sonsha waqıttan beri sizler menen birge bolsam da, Meni ele bilmeyseń be? Meni kórgen A'keni kórgen boladı-ǵo. Sen ne ushın: «Bizlerge A'keni kórset», – dep aytıp atırsań?
10 Meniń A'kede, A'keniń Mende ekenine isenbeyseń be? Sizlerge aytqan sózlerimdi O'zligimnen aytıp turǵan joqpan, al Mende jasap atırǵan A'ke O'z islerin islep atır.
11 Meniń A'kede, A'keniń Mende ekenine isenińler. Hesh bolmasa, islegen islerim arqalı Maǵan isenińler.
12 Sizlerge shının, haqıyqatın aytaman: Maǵan isengen adamnıń ózi de Men islegen islerdi isleydi, hátte, olardan da úlkenirek islerdi isleydi. Sebebi Men A'keme baratırman.
13 A'ke Ulı arqalı ullılanıwı ushın, Meniń atım menen ne sorasańlar da, hámmesin orınlayman.
14 Meniń atım menen bir nárse sorasańlar, Men onı orınlayman.
15 – Eger Meni súyseńler, Meniń buyrıqlarımdı orınlaysızlar.
16 Men A'kemnen sorayman hám Ol sizler menen máńgi birge bolıwı ushın basqa Jubatıwshını jiberedi.
17 Ol – Haqıyqat Ruwxı. Dúnya Onı qabıl ete almaydı. O'ytkeni Onı kórmeydi de, tanımaydı da. Biraq sizler Onı bilesizler. Sebebi Ol sizler menen birge jasaydı, Ol ishińizde boladı.
18 Sizlerdi jetim qılıp qaldırmayman, sizlerge qaytıp kelemen.
19 Birazdan keyin, dúnya Meni qaytıp kórmeydi. Biraq sizler Meni kóresizler. O'ytkeni Men qayta tirilemen, sizler de qayta tirilesizler.
20 Sol kúni sizler Meniń A'kemde, sizlerdiń Mende hám Meniń sizlerde ekenimdi bilesizler.
21 Meniń buyrıqlarımdı bilip, olardı orınlaǵan adam – Meni súyetuǵın adam. Meni súygen adamdı A'kem de súyedi. Men de onı súyip, oǵan O'zimdi kórsetemen.
22 İsqariotlı emes basqa Yahuda İysaǵa: – İyem, bul qalay bolǵanı, O'zińdi dúnyaǵa emes, bizlerge kórsetejaqsań ba? – dedi.
23 İysa oǵan bılay dep juwap berdi: – Kim de kim Meni súyse, Meniń sózimdi orınlaydı. A'kem de onı súyedi. Bizler oǵan kelip, onıń menen birge jasaymız.
24 Meni súymegen adam sózlerimdi orınlamaydı. Sizler esitip atırǵan sózler Meniki emes, al Meni jibergen A'kemdiki.
25 Men ele sizler menen birge bolǵan waqtımda sizlerge bulardı ayttım.
26 A'kemniń Meniń atımnan jiberetuǵın Jubatıwshısı, Muxaddes Ruwx sizlerge hámmesin úyretedi. Ol Meniń sizlerge aytqanlarımnıń hámmesin eslerińizge túsiredi.
27 Men sizlerge tınıshlıq qaldıraman. O'z tınıshlıǵımdı sizlerge beremen. Men beretuǵın tınıshlıq dúnya beretuǵın tınıshlıqqa uqsamaydı. Júreklerińiz ǵam shekpesin, qorqpańlar.
28 Sizler Meniń: «Sizlerden ketemen hám jáne sizlerge qaytıp kelemen», – degenimdi esittińler. Eger sizler Meni súygenińizde: «A'kemniń janına baratırman», – degenime quwanar edińler. Sebebi A'kem Mennen ullı.
29 Bular júz bergende iseniwińiz ushın, ele júz bermesten burın, sizlerge házirden ayttım.
30 Sizler menen endi kóp sóylespeymen. O'ytkeni bul dúnyanıń hákimi kiyatır. Onıń Meniń ústimnen hesh qanday biyligi joq.
31 Biraq bul dúnya Meniń A'kemdi súyetuǵınımdı hám Onıń Maǵan buyırǵanlarınıń hámmesin orınlaytuǵınımdı biliwi tiyis. Qáne turıńlar, bul jerden keteyik.

Yuxan 15
1 – Men – haqıyqıy júzim aǵashıman, al A'kem baǵman.
2 Mendegi jemis bermeytuǵın hár bir shaqanı Ol kesip taslaydı. Jemis beretuǵın hár bir shaqanı jáne de kóbirek jemis bersin dep, putap tazalaydı.
3 Meniń sizlerge aytqan sózlerim arqalı sizler álle qashan tazasızlar.
4 Mende bolıńlar, Men de sizlerde bolaman. Aǵashta bolmaǵan shaqa óz-ózinen jemis bere almaǵanı sıyaqlı, sizler de Mende bolmasańlar, jemis bere almaysızlar.
5 Men – júzim aǵashıman, sizler – shaqalarsız. Kim Mende bolıp, Men onda bolsam, ol kóp jemis beredi. Sebebi Mensiz hesh nárse isley almaysızlar.
6 Kim de kim Mende bolmasa, shaqa sıyaqlı sırtqa taslanıp, quwrap qaladı. Bunday shaqalar jıynalıp, otqa taslanıp jandırıladı.
7 Eger sizler Mende bolıp, Meniń sózlerim sizlerde bolsa, qálegenińizdi sorańlar, sizlerge beriledi.
8 Sizler kóp jemis berseńler, A'kem ullılanadı. Sonda Meniń shákirtlerim bolasızlar.
9 A'keniń Meni súygeni sıyaqlı, Men de sizlerdi súydim. Meniń súyispenshiligime sadıq bolıńlar.
10 Men A'kemniń buyrıqların orınlap, Onıń súyispenshiligine sadıq bolǵanımday, sizler de eger Meniń buyrıqlarımdı orınlasańlar, Meniń súyispenshiligime sadıq bolasızlar.
11 Bulardı sizlerge Meniń quwanıshım sizlerde bolıwı ushın hám quwanıshıńız tolı bolıwı ushın ayttım.
12 Meniń buyrıǵım bul: Men sizlerdi qalay súygen bolsam, sizler de bir-birińizdi solay súyińler.
13 Dosları ushın óz janın bergen adamnıń súyispenshiliginen artıq súyispenshilik joq.
14 Eger sizler buyırǵanlarımdı orınlasańlar, Meniń doslarım bolasızlar.
15 Bunnan bılay, sizlerdi «qul» dep atamayman. O'ytkeni qul xojayınınıń ne isleytuǵının bilmeydi. Sizlerdi «doslarım» dep atayman. Sebebi A'kemnen esitkenlerimniń hámmesin sizlerge bildirdim.
16 Sizler Meni emes, Men sizlerdi tańladım. Barıp jemis bersin hám jemisi turaqlı bolsın dep, sizlerdi tayınladım. Solay etip, Meniń atım menen A'keden ne sorasańlar da, Ol sizlerge beredi.
17 Sizlerge buyrıǵım sol: bir-birińizdi súyińler!
18 – Eger dúnya sizlerdi jek kórse, sizlerden aldın onıń Meni jek kórgenin bilińler.
19 Sizler bul dúnyaniki bolǵanıńızda, dúnya ózine tiyislilerdi súyer edi. Biraq, sizler bul dúnyaniki emessizler: óytkeni Men sizlerdi dúnyadan tańlap aldım. Sonlıqtan dúnya sizlerdi jek kóredi.
20 Meniń: «Xızmetshi xojasınan ullı emes», – degen sózlerimdi eslerińizge túsirińler. Eger adamlar Meni quwdalasa, sizlerdi de quwdalaydı. Eger Meniń sózimdi tıńlasa, sizlerdiń sózlerińizdi de tıńlaydı.
21 Bul islerdiń hámmesin sizlerge Meniń atım sebepli isleydi. Sebebi olar Meni Jibergendi bilmeydi.
22 Eger Men kelmegenimde hám olarǵa aytpaǵanımda, olardıń gúnaları bolmas edi. Biraq endi gúnalarına keshirim joq.
23 Meni jek kórgen adam Meniń A'kemdi de jek kórgen boladı.
24 Eger Men olar arasında hesh kim islemegen islerdi islemegenimde, olarda gúna bolmas edi. Endi bolsa, olar islerimdi kórse de, Meni de, A'kemdi de jek kórdi.
25 Biraq bul olardıń Muxaddes Nızamındaǵı: «Meni biykarǵa jek kórdi», – degen sózlerdiń orınlanıwı ushın boldı.
26 A'kemnen sizlerge Men jiberetuǵın Jubatıwshı, yaǵnıy A'kemnen shıǵatuǵın Haqıyqat Ruwxı kelgende, Ol Men tuwralı gúwalıq beredi.
27 Sizler de gúwalıq beresizler. O'ytkeni áwelden-aq Meniń menen birgesizler.

Yuxan 16
1 – Men bulardı sizlerge isenimnen qaytpawıńız ushın ayttım.
2 Sizlerdi májilisxanadan quwıp jiberedi. Hátte, sizlerdi óltirip atırǵan hár bir adam bunıń menen Qudayǵa xızmet etip atırman, dep oylaytuǵın waqıt keledi.
3 Bulardı A'kemdi de, Meni de bilmegenlikten isleydi.
4 Sol waqıt kelgende bulardı sizlerge aytqanımdı eske túsiriwińiz ushın sizlerge bildirgen edim. A'welden sizlerge bulardı aytqan joqpan, sebebi Men sizler menen birge edim.
5 – Endi bolsa, Meni Jibergenniń janına baratırman. Degen menen, arańızda hesh kim Mennen: «Qayaqqa baratırsań?» – dep sorap atırǵan joq.
6 Biraq sizlerge bulardı aytqanım ushın, júregińiz qayǵıǵa toldı.
7 Soǵan qaramastan, Men sizlerge haqıyqatın aytaman: Meniń ketkenim sizler ushın jaqsıraq. Eger Men ketpesem, sizlerge Jubatıwshı kelmeydi. Eger ketsem, Onı sizlerge jiberemen.
8 Ol kelgende, gúna haqqında, haqlıq haqqında hám húkim haqqında dúnyanıń aljasqanın áshkaralaydı.
9 Gúna sonnan ibarat: adamlar Maǵan isenbeydi.
10 Haqlıq sonnan ibarat: Men A'kemniń janına ketip baratırman hám endi qaytıp Meni kórmeysizler.
11 Húkim sonnan ibarat: bul dúnyanıń hákimi húkim etildi.
12 Sizlerge jáne de aytatuǵınlarım kóp, biraq házir sizler kótere almaysızlar.
13 Biraq Ol, yaǵnıy Haqıyqat Ruwxı kelgende, sizlerdi tolıq haqıyqatqa qaray jeteleydi. Ol O'zliginen sóylemeydi, tek neni esitse, sonı sóyleydi hám keleshekte ne bolatuǵının sizlerge bildiredi.
14 Ol Meni ullılaydı. O'ytkeni Ol Menikinen alıp, sizlerge bildiredi.
15 A'kemde ne bar bolsa, hámmesi Meniki. Sonlıqtan: «Ol Menikinen alıp, sizlerge bildiredi», – degen edim.
16 Birazdan soń, sizler Meni qaytıp kórmeysizler. Jáne birazdan soń, Meni kóresizler.
17 Sonda shákirtlerdiń geybirewleri bir-birine: – «Birazdan soń, sizler Meni kórmeysizler, jáne birazdan soń, Meni kóresizler» hám «Sebebi A'keme ketip baratırman», – dep aytıp, Ol bizlerge ne demekshi?
18 «Birazdan soń» degeni ne? Ne aytqanına túsinbey atırmız-ǵo, – dedi.
19 İysa olardıń O'zine bir soraw bermekshi bolǵanın bilip, olarǵa bılay dedi: – «Birazdan soń, Meni kórmeysizler, jáne birazdan soń, Meni kóresizler», – degenim haqqında bir-birińizden sorap tursızlar ma?
20 Sizlerge shının, haqıyqatın aytaman: sizler jılap, aza tutasızlar, al dúnya quwanadı. Sizler qayǵırasızlar, biraq qayǵıńız quwanıshqa aylanadı.
21 Hayal bala tuwǵanda azap shegedi, óytkeni onıń waqtı keldi. Biraq balasın tuwǵannan soń, dúnyaǵa adam kelgenlikten quwanıp, shekken azabın umıtıp ketedi.
22 Sol sıyaqlı, sizler de házir qayǵırıp atırsızlar. Biraq Men sizlerdi jáne kóremen hám júregińiz quwanıshqa toladı. Bul quwanıshtı sizlerden hesh kim tartıp ala almaydı.
23 Sol kúni Mennen hesh nárse soramaysızlar. Sizlerge shının, haqıyqatın aytaman: Meniń atım menen A'kemnen ne sorasańlar da sizlerge beredi.
24 Házirge deyin sizler Meniń atım menen hesh nárse soramadıńlar. Sorańlar, alasızlar, sonda quwanıshıńız tolı boladı.
25 Sizlerge bulardı tımsallar menen ayttım. Biraq Men sizlerge tımsallar menen sóylemeytuǵın waqıt keledi, sonda A'kem haqqında sizlerge ashıqtan-ashıq aytaman.
26 Sol kúni Meniń atım menen A'kemnen soraysızlar. Sizler ushın A'kemnen Men sorayman, dep atırǵanım joq.
27 A'kemniń O'zi sizlerdi súyedi, sebebi sizler Meni súyip, Meniń A'kemnen kelgenime isendińler.
28 Men A'kemnen shıǵıp, dúnyaǵa keldim. Endi dúnyanı qaldırıp, A'keme qaytıp baratırman.
29 Shákirtleri İysaǵa: – Mine, endi ashıq aytıp tursań, hesh tımsal qollanıp atırǵan joqsań.
30 Seniń hámme nárseni biletuǵınıńdı endi bilemiz. Hesh kimniń Saǵan soraw beriwiniń hájeti joq. Sol sebepli, Seniń Qudaydan kelgenińe isenemiz, – dedi.
31 İysa olarǵa juwap berip bılay dedi: – Endi isenesizler me?
32 Mine, hámmeńiz úylerińizge tarqap ketip, Meni jalǵız qaldıratuǵın waqtıńız keledi, ol kelip qaldı da. Biraq Men jalǵız emespen, óytkeni A'kem Meniń menen birge.
33 Bulardı sizlerge Mende bolıp, tınıshlıq alıwıńız ushın ayttım. Bul dúnyada qıyınshılıq kóresizler, biraq márt bolıńlar, Men dúnyanı jeńdim!

Yuxan 17
1 İysa bul sózlerdi aytıp bolǵannan soń, kózlerin aspanǵa tigip bılay dedi: – A'ke, waqıt keldi. Ulıń Seni ullılawı ushın, Sen de Ulıńdı ullıla.
2 Sebebi Seniń Oǵan bergen adamlarıńnıń hámmesine Ol máńgilik ómir bersin dep, Sen Oǵan pútkil adamzat ústinen biylik berdiń.
3 Máńgilik ómir – bul Seni, jalǵız haq Qudaydı hám Sen jibergen İysa Masixtı biliw.
4 Seniń Maǵan tapsırǵan isińdi tamamlaǵanım menen, Seni jer júzinde ullıladım.
5 A'ke, dúnya jaratılmastan burın Seniń menen birge bolǵanımda, Mende bolǵan ullılıq penen házir Meni O'zińniń aldıńda ullıla.
6 – Seniń Maǵan dúnyadan bergen adamlarıńa Seni ashıp berdim. Olar Seniki edi, Sen olardı Maǵan berdiń hám olar Seniń sózlerińdi orınladı.
7 Seniń Maǵan bergenlerińniń hámmesi Sennen ekenin olar endi bilip aldı.
8 O'ytkeni Maǵan bergen sózlerińdi olarǵa tapsırdım, olar qabıl etti. Olar Meniń Sennen kelgenimdi haqıyqattan bildi hám Meni Seniń jibergenińe isendi.
9 Olar ushın sorayman: dúnya ushın emes, Maǵan bergen adamlarıń ushın sorayman. Sebebi olar Seniki.
10 Menikiniń hámmesi – Seniki hám Senikiniń hámmesi – Meniki. Men olar arqalı ullılandım.
11 Men endi bul dúnyada emespen, biraq olar bul dúnyada. Men Saǵan baratırman, Muxaddes A'ke, Maǵan bergen O'z atıńnıń kúshi menen olardı saqla, olar da Biz sıyaqlı bir bolsın.
12 Men olar menen birge bolǵanımda, Seniń Maǵan bergen atıńnıń kúshi menen olardı qorǵap saqladım. Nabıt bolıwǵa tiyisli adamnan basqa olardan hesh biri nabıt bolmadı. Solay etip, Muxaddes Jazıw orınlandı.
13 Endi Men Saǵan baratırman. Meniń quwanıshım olarda tolı bolıwı ushın, bul sózlerdi dúnyada bolǵan waqtımda aytıp atırman.
14 Men olarǵa Seniń sózińdi tapsırdım, dúnya bolsa olardı jek kórdi. O'ytkeni Meniń dúnyaǵa tiyisli bolmaǵanım sıyaqlı, olar da dúnyaǵa tiyisli emes.
15 Olardı dúnyadan alıwıńdı emes, jawızlıqtan, shaytannan saqlawıńdı sorayman.
16 Meniń dúnyaǵa tiyisli bolmaǵanım sıyaqlı, olar da dúnyaǵa tiyisli emes.
17 Olardı haqıyqat penen muxaddes qıl. Seniń sóziń – haqıyqat.
18 Seniń Meni dúnyaǵa jibergeniń sıyaqlı, Men de olardı dúnyaǵa jiberdim.
19 Olar da haqıyqat penen muxaddes bolıwları ushın, Men O'zimdi olar ushın baǵıshlayman.
20 – Men tek olar ushın emes, al olardıń sózleri arqalı Maǵan isenetuǵınlar ushın da sorayman:
21 olardıń hámmesi bir bolsın. A'ke, Meni Seniń jibergenińe dúnya iseniwi ushın, Seniń Mende hám Meniń Sende bolǵanım sıyaqlı, olar da Bizde bolsın.
22 Biz bir bolǵanımız sıyaqlı, olar da bir bolıwı ushın, Seniń Maǵan bergen ullılıǵıńdı olarǵa berdim.
23 Men olarda, Sen Mendeseń. Meni Seniń jibergenińdi hám Seniń Meni súyetuǵınıń sıyaqlı, olardı da súyetuǵınıńdı dúnya biliwi ushın, olar da bir tutas bolsın.
24 A'ke! Seniń Maǵan bergen adamlarıń Men bolatuǵın jerde Meniń menen birge bolıp, Sen Meni dúnya jaratılmastan burın súygenlikten, Seniń Maǵan bergen ullılıǵıńdı olardıń da kóriwin qáleymen.
25 A'dil A'ke! Dúnya Seni bilmeydi, biraq Men Seni bilemen. Bular da Meni Seniń jibergenińdi biledi.
26 Maǵan degen súyispenshiligiń olarda bolıwı ushın hám Men de olarda bolıwım ushın, Seniń atıńdı olarǵa bildirdim hám bildiriwdi dawam etemen.

Yuxan 18
1 İysa duwa etip bolǵannan soń, shákirtleri menen birge Kidron sayınıń arǵı jaǵasına ótti. Ol jerde bir baǵ bar edi. İysa shákirtleri menen sol baǵqa kirdi.
2 Oǵan satqınlıq qılǵan Yahuda da bul jerdi biletuǵın edi. Sebebi İysa shákirtleri menen ol jerde tez-tez ushırasıp turatuǵın edi.
3 Solay etip, Yahuda janına bir topar Rim áskerleri menen bas ruwxaniyler hám pariseyler jibergen saqshılardı alıp, sol jerge keldi. Olardıń qollarında panıs, shom hám qurallar bar edi.
4 İysa O'zine bolajaq hámme nárseni bilgenlikten, aldına shıǵıp, olardan: – Kimdi izlep júrsizler? – dep soradı.
5 – Nasıralı İysanı, – dep juwap berdi olar. – Men – Solman, – dedi İysa. İysanıń satqını Yahuda da olar menen birge turǵan edi.
6 İysa: «Men – Solman» dewi menen, olar artqa sheginip, jerge jıǵıldı.
7 Sonda İysa olardan jáne: – Kimdi izlep júrsizler? – dep soradı. – Nasıralı İysanı, – desti olar.
8 İysa juwap berip: – Sizlerge ayttım-ǵo, Men – Solman. Eger Meni izlep júrgen bolsańlar, bul adamlardı jiberińler, ketsin, – dedi.
9 Bul Onıń: «Seniń Maǵan bergenlerińniń hesh birin joytpadım», – dep burın O'zi aytqan sózleriniń orınlanıwı ushın boldı.
10 Sonda Simon Petr janındaǵı qılıshın suwırıp alıp, bas ruwxaniydiń qulınıń oń qulaǵın shawıp tasladı. Quldıń atı Malkus edi.
11 İysa Petrge: – Qılıshıńdı qınabına salıp qoy! A'kemniń Maǵan bergen azap kesesinen ishpeyin be? – dedi.
12 Sońınan áskerler toparı menen olardıń basshısı hám yahudiylerdiń saqshıları İysanı uslap bayladı.
13 Onı dáslep Xannaǵa alıp bardı. Xanna sol jılı bas ruwxaniy bolǵan Kayafanıń qáyin atası edi.
14 Yahudiy basshılarına: «Xalıq ushın bir adamnıń óliwi jaqsıraq», – dep keńes bergen usı Kayafa edi.
15 Simon Petr menen jáne basqa shákirti İysanıń izine erip bardı. Bul shákirt bas ruwxaniyge tanıs bolǵanlıqtan, İysa menen birge bas ruwxaniydiń háwlisine kirdi.
16 Al Petr sırtta, qapınıń aldında qaldı. Bas ruwxaniydiń tanısı bolǵan sol shákirt sırtqa shıǵıp, qapını qarawıllaǵan shorı qız benen sóylesti de, Petrdi ishke alıp kirdi.
17 Qapını qarawıllaǵan shorı qız Petrden: – Sen de bul Adamnıń shákirtlerinen emesseń be? – dep soradı. – Yaq, – dep juwap berdi ol.
18 Kún suwıq bolǵanlıqtan, xızmetshiler menen saqshılar kómir jaǵıp, jılınıp turdı. Petr de olar menen birge turıp jılındı.
19 Bas ruwxaniy İysadan Onıń shákirtleri hám táliymatı haqqında soradı.
20 İysa oǵan bılay dep juwap berdi: – Men dúnyaǵa ashıq sóyledim. Hámme waqıtta yahudiyler jıynalatuǵın májilisxanalarda hám İbadatxanada úyrettim. Jasırın hesh nárse aytpadım.
21 Nege Mennen sorap atırsań? Sóylegenlerimdi esitkenlerden sora. Olar ne aytqanımdı biledi.
22 İysa usılardı aytqanda, Oǵan jaqın turǵan saqshılardıń biri: – Bas ruwxaniyge de usılay juwap beriwge bola ma? – dep Onıń betine urıp jiberdi.
23 İysa oǵan: – Eger Men nadurıs sóylegen bolsam, nadurıslıǵımdı dálille. Biraq durıs sóylegen bolsam, nege Meni urasań? – dedi.
24 Xanna İysanı baylawlı halında bas ruwxaniy Kayafaǵa jiberdi.
25 Simon Petr ele otqa jılınıp tur edi. – Sen de Onıń shákirtlerinen emesseń be? – dep soradı olar. Biraq ol tanıp: – Yaq, – dedi.
26 Bas ruwxaniydiń qullarınıń biri, Petr qulaǵın shapqan adamnıń aǵayini Petrden: – Seni baǵda Onıń menen birge kórgen joqpan ba? – dep soradı.
27 Petr jáne tandı. Sol waqıtta-aq qoraz shaqırdı.
28 Tań azanda yahudiy basshıları İysanı Kayafanıń aldınan Rim hákimxanasına alıp bardı. Olar Qutqarılıw bayramınıń asın haramlanbay jew ushın hákimxanaǵa kirmedi.
29 Sol sebepten Pilat sırtqa shıǵıp, olardan: – Bul Adamdı ne nársede ayıplap atırsızlar? – dep soradı.
30 Olar juwap berip: – Eger bul Adam jınayatshı bolmaǵanda, Onı seniń aldıńa alıp kelmes edik, – dedi.
31 Pilat olarǵa: – Onı ózlerińiz alıp ketip, óz nızamıńız boyınsha húkim etińler, – dedi. Yahudiy basshıları: – Bizlerge hesh kimdi óltiriwge ruxsat etilmegen, – dedi.
32 İysanıń O'ziniń qanday ólim menen óletuǵını haqqında aytqan sózleriniń orınlanıwı ushın usılay boldı.
33 Sonda Pilat jáne hákimxanaǵa kirdi hám İysanı ózine shaqırtıp: – Sen Yahudiylerdiń Patshasımısań? – dep soradı.
34 İysa bılay dep juwap berdi: – Bunı óziń aytıp tursań ba yamasa Men tuwralı saǵan basqalar ayttı ma?
35 Pilat: – Men ne yahudiymen be? Seni maǵan O'z xalqıń menen bas ruwxaniyleriń tapsırdı. Sen ne islep qoydıń? – dedi.
36 İysa juwap berip: – Meniń Patshalıǵım bul dúnyada emes. Eger Patshalıǵım bul dúnyada bolǵanda, yahudiy basshılarınıń qolına tapsırılmawım ushın, xızmetshilerim gúreser edi. Biraq Meniń Patshalıǵım bul jerde emes, – dedi.
37 – Demek, Sen Patsha ekenseń-dá? – dedi Pilat. İysa juwap berip: – O'ziń aytqanday, Men Patshaman. Men haqıyqat haqqında gúwalıq beriw ushın tuwıldım hám sonıń ushın dúnyaǵa keldim. Kim haqıyqat tárepinde bolsa, Meniń dawısımdı esitedi, – dedi.
38 Pilat İysaǵa: – Haqıyqat degen ne? – dedi. Bunı aytıp bolǵannan soń, Pilat jáne yahudiylerdiń janına shıǵıp, olarǵa: – Men Onnan hesh ayıp taba almay atırman.
39 Biraq sizlerde bar bir ádet boyınsha, men hár Qutqarılıw bayramında sizler ushın bir tutqındı bosatıp beretuǵın edim. Sizler ushın yahudiylerdiń Patshasın bosatıp beriwimdi qáleysizler me? – dedi.
40 Biraq olar jáne: – Yaq, Onı emes, Barabanı bosat! – dep baqırıstı. Al Baraba qozǵalańshı edi.

Yuxan 19
1 Sonda Pilat İysanı uslap, qamshılawdı buyırdı.
2 A'skerler tikenli shıbıqlardan taj órip, İysanıń basına saldı. Sońınan Oǵan shım qızıl shapan kiygizdi.
3 Aldına kelip: – Jasasın, Yahudiylerdiń Patshası! – dep júzine shapalaq penen urdı.
4 Pilat jáne sırtqa shıǵıp, yahudiylerge: – Mine, meniń Onnan hesh bir ayıp tappaǵanımdı sizlerdi bilsin dep, Onı sizlerdiń aldıńızǵa shıǵarıp atırman, – dedi.
5 Sonda basında tikenli tajı, ústinde shım qızıl shapanı bar İysa sırtqa shıqtı. Pilat olarǵa: – Mine, bul Adam! – dedi.
6 Bas ruwxaniyler menen olardıń saqshıları İysanı kórgende: – Onı atanaq aǵashqa shegele, shegele! – dep baqırıstı. Pilat olarǵa: – Onı sizler alıp ketip, atanaq aǵashqa shegeleńler. O'ytkeni men Onnan hesh qanday ayıp tappay atırman, – dedi.
7 Yahudiy basshıları oǵan juwap berip: – Bizlerde nızam bar hám sol nızam boyınsha, Ol óliwi shárt. Sebebi Ol O'zin Qudaydıń Ulı dep atadı, – dedi.
8 Pilat bul sózlerdi esitkende, burınǵıdan beter qorqıp ketti.
9 Qaytadan hákimxanaǵa kirip, İysadan: – Sen qay jerdenseń? – dep soradı. Biraq İysa oǵan juwap bermedi.
10 Pilat Oǵan: – Meniń menen sóylespeyjaqsań ba? Seni azat qılıwǵa da, atanaq aǵashqa shegeletiwge de biyligim bar ekenin bilmeyseń be? – dedi.
11 İysa juwap berip: – Saǵan Qudaydan berilmegende, sende Meniń ústimnen hesh qanday biylik bolmas edi. Sonlıqtan Meni saǵan uslap bergenniń gúnası seniń gúnańnan awırıraq, – dedi.
12 Sol waqıttan baslap, Pilat İysanı azat etiwge tırıstı. Biraq yahudiy basshıları: – Bul Adamdı azat qılsań, Rim patshası-Qaysardıń dostı emesseń. O'zin patsha dep ataytuǵın hár bir adam Qaysarǵa qarsı boladı, – dep baqırıstı.
13 Pilat bul sózlerdi esitkende, İysanı sırtqa shıǵardı hám «Tas maydansha», evreyshe Gabbata dep atalǵan jerdegi húkim gúrsisine otırdı.
14 Tayarlıq kúni, Qutqarılıw bayramınan bir kún burın saat on ekiler shamasında Pilat yahudiylerge: – Mine, sizlerdiń Patshańız! – dedi.
15 Biraq olar baqırısıp: – Joq qıl Onı! Joq qıl, atanaq aǵashqa shegele! – dedi. Pilat olarǵa: – Sizlerdiń Patshańızdı atanaq aǵashqa shegeleyin be? – dedi. – Bizlerdiń Qaysardan basqa patshamız joq, – dep juwap berdi bas ruwxaniyler.
16 Solay etip, Pilat İysanı atanaq aǵashqa shegelew ushın áskerlerge tapsırdı. A'skerler İysanı alıp ketti.
17 İysa O'z atanaq aǵashın arqalap, «Bas súyek ornı», evreyshe Golgota dep atalǵan jerge keldi.
18 Sol jerde İysanı hám Onıń menen birge eki adamdı atanaq aǵashqa shegeledi. Olardıń birewi oń tárepte, ekinshisi sol tárepte, al İysa ortada edi.
19 Pilat jazıw jazdırıp, onı atanaq aǵashtıń ústine ildirtti. Onda: «NASIRALI İYSA – YaHUDİYLERDİЊ PATShASI», – dep jazılǵan edi.
20 Yahudiylerdiń kóbisi bul jazıwdı oqıdı. O'ytkeni İysa atanaq aǵashqa shegelengen jer qalaǵa jaqın edi hám bul jazıw evreyshe, latınsha hám grekshe jazılǵan edi.
21 Yahudiylerdiń bas ruwxaniyleri Pilatqa bılay dedi: – «Yahudiylerdiń Patshası» dep jazba, «Onıń O'zi: Men – Yahudiylerdiń Patshasıman, dedi», – dep jaz.
22 – Ne jazajaq bolsam jazdım, – dep juwap berdi Pilat.
23 A'skerler İysanı atanaq aǵashqa shegelegennen soń, Onıń sırtqı kiyimin aldı hám onı tórt bólekke bólip, hár qaysısı bir bólekten aldı. Kóylegin de aldı. Ol tigilmegen bolıp, bastan-ayaq bir pútin toqıma edi.
24 Sonlıqtan áskerler bir-birine: – Bunı jırtpayıq, shek taslayıq, kimge tússe, sol alsın, – dedi. Bul Muxaddes Jazıwdaǵı mına sózlerdiń orınlanıwı ushın boldı: «Sırtqı kiyimimdi óz ara bólisti, Kóylegim ushın shek tasladı». A'skerler usı aytılǵandı isledi.
25 İysanıń atanaq aǵashınıń qasında Onıń anası, anasınıń apası, Klopanıń hayalı Máriyam hám magdalalı Máriyam turǵan edi.
26 İysa anasın hám onıń janında turǵan O'ziniń súyikli shákirtin kórgende, anasına: – Apa, mine, seniń ulıń, – dedi.
27 Keyin shákirtine: – Mine, bul seniń anań, – dedi. Sol waqıttan baslap, sol shákirt onı óz úyine aldı.
28 Sonnan soń, İysa hámmesiniń tamamlanǵanın bilip, Muxaddes Jazıw orınlanıwı ushın: – Shóllep turman! – dedi.
29 Sol jerde ashshı sharapqa tolı bir gúze tur edi. A'skerler sorǵıshtı oǵan sińdirip alıp, issoptıń shıbıǵına qadadı da, İysanıń awzına tuttı.
30 İysa onı tatıp kórip: – Orınlandı, – dedi de, basın iyip, jan tapsırdı.
31 Bul tayarlıq kúni edi. Erteńgi kún Qutqarılıw bayramına tuwra keletuǵın ayrıqsha dem alıs kúni bolǵanlıqtan, yahudiy basshıları denelerdi atanaq aǵashta qaldırıwdı qálemedi. Olar Pilattan shegelengenlerdiń ayaqların sındırıp, denelerdi alıp taslawdı soradı.
32 Sonda áskerler barıp, İysa menen atanaq aǵashqa shegelengenlerdiń dáslep birinshisiniń, sońınan ekinshisiniń ayaqların sındırıp tasladı.
33 Biraq İysanıń qasına kelgende, Onıń álle qashan jan tapsırǵanın kórip, ayaqların sındırmadı.
34 Bunıń ornına, áskerlerdiń biri Onıń búyirin nayza menen testi. Sol waqıtta-aq qan menen suw aǵıp shıqtı.
35 Bunı kórgen adamnıń gúwalıǵı haqıyqat. Ol óziniń haqıyqatlıqtı aytıp atırǵanın biledi. Sizler de iseniwińiz ushın ol gúwalıq berdi.
36 Bulardıń hámmesi: «Onıń hesh bir súyegi sınbaydı», – degen Muxaddes Jazıwdaǵı sózlerdiń orınlanıwı ushın boldı.
37 Muxaddes Jazıwdıń basqa bir jerinde: «O'zleri nayza menen tesken Adamǵa qaraydı», – delingen.
38 Bunnan soń, arimatiyalı Yusup İysanıń denesin alıp ketiw ushın Pilattan ruxsat soradı. Yusup İysanıń shákirti edi. Biraq ol yahudiy basshılarınan qorqqanlıqtan, bunı jasırıp júrgen edi. Pilat ruxsat bergennen soń, Yusup barıp, İysanıń denesin alıp ketti.
39 Burın túnde İysaǵa kelgen Nikodim de júz qadaqqa jaqın mirra menen aloe aralaspasın alıp keldi.
40 Olar İysanıń denesin alıp, yahudiylerdiń jerlew dástúri boyınsha, Onı xosh iyisli zatlar menen kepinlikke oradı.
41 İysa atanaq aǵashqa shegelengen jerde bir baǵ bolıp, bul baǵdıń ishinde ele hesh kim qoyılmaǵan bir jańa qábir bar edi.
42 Bul kún yahudiylerdiń tayarlıq kúni bolǵanlıqtan, qábir jaqın jaylasqanı sebepli, olar İysanı sol jerge qoydı.

Yuxan 20
1 Hápteniń birinshi kúni, yaǵnıy ekshembi kúni tań azanda, ele qarańǵı bolǵanda, magdalalı Máriyam qábirge keldi hám qábirdiń awzındaǵı tastıń alıp taslanǵanın kórdi.
2 Ol juwırıp, Simon Petrge hám İysanıń jaqsı kóretuǵın sol shákirtine bardı da, olarǵa: – İyemizdi qábirden alıp ketipti. Onı qay jerge qoyǵanın bilmeymiz, – dedi.
3 Sonda Petr menen basqa shákirt shıǵıp, qábirge qaray jol aldı.
4 Olar juwırıp ketti. Biraq sol shákirt Petrden tezirek juwırıp, qábirge birinshi bolıp keldi.
5 Ol eńkeyip ishke qarap, sol jerde kepinliktiń jatırǵanın kórdi, biraq ishke kirmedi.
6 Onıń izinen Simon Petr jetip kelip, qábirge kirdi. Sol jerde jatırǵan kepinlikti hám
7 İysanıń basına oralǵan oramaldı kórdi. Oramal kepinlik penen birge emes, al bólek jerde búklenip turǵan edi.
8 Sonda qábirge birinshi bolıp kelgen sol shákirt te ishke kirdi hám usılardı kórip, isendi.
9 Sebebi olar İysanıń ólimnen qayta tiriliwi tiyis ekenin aytqan Muxaddes Jazıwdı elege deyin túsinbeytuǵın edi.
10 Bunnan soń, shákirtler úylerine qaytıp ketti.
11 Al Máriyam qábirdiń sırtında jılap turǵan edi. Jılap turıp, eńkeyip qábirdiń ishine qaradı
12 hám aq kiyimli eki perishteni kórdi. Biri İysanıń denesi jatqan jerdiń bas ushında, ekinshisi ayaq ushında otırǵan edi.
13 Olar Máriyamnan: – Hayal, sen nege jılap tursań? – dep soradı. – İyemdi alıp ketipti. Onı qay jerge qoyǵanın bilmeymen, – dedi ol.
14 Usılardı aytıp bolıp, arqasına burıldı hám İysanıń turǵanın kórdi. Biraq Onıń İysa ekenin tanımadı.
15 İysa oǵan: – Hayal, sen nege jılap tursań? Kimdi izlep júrseń? – dedi. Máriyam Onı baǵman dep oylap, Oǵan: – Mırza, eger Onı sen alıp ketken bolsań, qay jerge qoyǵanıńdı maǵan ayt, men Onı alıp qaytayın, – dedi.
16 İysa oǵan: – Máriyam! – dedi. Máriyam burılıp, evreyshelep: – Rábbuniy! – dedi. (Rábbuniy – «ustaz» degendi ańlatadı.)
17 İysa oǵan: – Maǵan qol tiygizbe! Sebebi Men ele A'kemniń janına kóterilmedim. Al sen tuwısqanlarıma barıp, Meniń A'kemniń hám sizlerdiń A'keńizdiń, Meniń Qudayımnıń hám sizlerdiń Qudayıńızdıń aldına kóterilip baratırǵanımdı ayt, – dedi.
18 Magdalalı Máriyam shákirtlerge barıp, olarǵa: – Men İyemdi kórdim! – dedi hám İysanıń ózine ne aytqanların olarǵa xabarladı.
19 Hápteniń birinshi kúni, yaǵnıy ekshembi kúni keshte shákirtler birge jıynalǵan edi. Yahudiy basshılarınan qorqqanlıqtan, olar úydiń qapıların ilip qoyǵanda, İysa keldi. Olardıń ortasında turıp, olarǵa: – Tınıshlıq sizlerge yar bolsın! – dedi.
20 Bunı aytıp, olarǵa qolların hám búyirin kórsetti. Shákirtler İyemizdi kórip, qattı quwandı.
21 İysa olarǵa jáne bılay dedi: – Tınıshlıq sizlerge yar bolsın! A'kem Meni jibergeni sıyaqlı, Men de sizlerdi jiberip atırman.
22 Usılay dedi de, olarǵa qaray úplep: – Muxaddes Ruwxtı alıńlar.
23 Sizler kimniń gúnaların keshirseńler, Quday da onıń gúnaların keshiredi. Sizler kimniń gúnaların keshirmeseńler, Quday da onıń gúnaların keshirmeydi, – dedi.
24 On eki shákirttiń biri, Egiz dep atalǵan Tomas İysa kelgende olardıń arasında joq edi.
25 Sonlıqtan basqa shákirtler oǵan: – Bizler İyemizdi kórdik, – desti. Biraq Tomas olarǵa: – Onıń qollarındaǵı shege izlerin kórmegenimshe, barmaǵım menen shege izlerin hám qollarım menen Onıń búyirin uslap kórmegenimshe, isenbeymen, – dedi.
26 Bir hápteden soń, İysanıń shákirtleri jáne úyde jıynalǵan edi. Tomas ta olar menen birge edi. U'ydiń qapıları ilik bolǵanda, İysa kelip, olardıń ortasında turdı da: – Tınıshlıq sizlerge yar bolsın! – dedi.
27 Sońınan Tomasqa: – Barmaǵıńdı berman soz. Qollarıma qara, qolıńdı sozıp, búyirimdi uslap kór. Gúmanlanbay, isen, – dedi.
28 Tomas Oǵan juwap berip: – İyem meniń, Qudayım meniń! – dedi.
29 İysa oǵan: – Sen Meni kórgenlikten isendiń. Biraq, kórmey isengenler qanday baxıtlı! – dedi.
30 İysa shákirtleriniń aldında bul kitapta jazılmaǵan basqa da kóp káramatlar isledi.
31 Biraq bular sizlerdiń İysanıń Masix, Qudaydıń Ulı ekenine iseniwińiz ushın hám isenip, Onıń atı menen ómirge iye bolıwıńız ushın jazıldı.

Yuxan 21
1 Bunnan soń, İysa Tiberiya teńiziniń jaǵasında shákirtlerine jáne kórindi. Bul bılay boldı:
2 Simon Petr, Egiz dep atalǵan Tomas, Galilanıń Kana qalasınan bolǵan Nataniel, Zebedeydiń ulları hám İysanıń shákirtlerinen jáne ekewi birge edi.
3 Simon Petr olarǵa: – Men balıq awlawǵa ketip baratırman, – dedi. – Bizler de seniń menen birge baramız, – dedi olar. Olar barıp, qayıqqa mindi. Biraq sol túni hesh nárse tuta almadı.
4 Tań atqanda, teńizdiń jaǵasında İysa turǵan edi. Biraq shákirtleri Onıń İysa ekenin bilmedi.
5 İysa olardan: – Háy, doslar, balıǵıńız joq pa? – dep soradı. – Joq, – dep juwap berdi olar.
6 – Awıńızdı qayıqtıń oń jaǵına salıńlar, sonda tutasızlar, – dedi İysa. Olar aw salıp, kóp balıq tutqanlıqtan, awdı tartıp shıǵara almadı.
7 İysanıń súyikli shákirti Petrge: – Bul İyemiz! – dedi. «Bul İyemiz» degendi esitkennen, Simon Petr jalańash bolǵanlıqtan kiyimin kiyip, ózin teńizge attı.
8 Al basqa shákirtler balıq tolı awdı súyrep, qayıq penen keldi. O'ytkeni olar jaǵadan shama menen tek júz metr uzaqlıqta edi.
9 Olar jaǵaǵa shıqqanda, ol jerde jaǵılıp atırǵan kómirdi hám qozdıń ústine qoyılǵan balıq penen nandı kórdi.
10 İysa olarǵa: – Házir tutqan balıqlarıńızdan alıp kelińler, – dedi.
11 Simon Petr qayıqqa minip, balıqqa tolı awdı jaǵaǵa tartıp shıǵardı. Awda bir júz eliw úsh iri balıq bar edi. Balıqlar sonshelli kóp bolsa da, aw jırtılmadı.
12 İysa olarǵa: – Kelińler, azanǵı awqattı jeńler, – dedi. Shákirtleriniń hesh qaysısı Onnan: «Sen kimseń?» – dep sorawǵa batına almadı. Sebebi Onıń İyemiz ekenin biletuǵın edi.
13 İysa jaqınıraq keldi de, nandı alıp, olarǵa berdi. Balıqlar menen de usılay isledi.
14 Solay etip, bul İysanıń ólimnen tirilgeninen soń, shákirtlerine úshinshi márte kóriniwi edi.
15 Azanǵı awqattı jep bolǵannan soń, İysa Simon Petrden: – Yunus ulı Simon, Meni olardan da kóbirek súyeseń be? – dep soradı. – Awa, İyem. Seni jaqsı kóretuǵınımdı bileseń-ǵo, – dedi Oǵan Petr. İysa oǵan: – Qozılarımdı otlat, – dedi.
16 İysa ekinshi márte onnan: – Yunus ulı Simon, Meni súyeseń be? – dep soradı. Petr Oǵan: – Awa, İyem. Seni jaqsı kóretuǵınımdı bileseń-ǵo, – dedi. İysa oǵan: – Qoylarımdı baq, – dedi.
17 U'shinshi márte İysa onnan: – Yunus ulı Simon, Meni jaqsı kóreseń be? – dep soradı. Petr Onıń ózinen úsh márte: «Meni jaqsı kóreseń be?» – dep soraǵanına qapa boldı. – İyem, Sen hámmesin bileseń, Seni súyetuǵınımdı da bileseń, – dedi Petr. İysa oǵan bılay dedi: – Qozılarımdı otlat.
18 Saǵan shının, haqıyqatın aytaman: jas waqtıńda belbewińdi óziń baylap, qálegen jerińe baratuǵın ediń. Biraq qartayǵanıńda qollarıńdı sozıp turasań hám basqa birew belbewińdi baylap, seni qálemegen jerińe alıp baradı.
19 İysa bunı Petrdiń qanday ólim menen Qudaydı ullılaytuǵının bildiriw ushın aytqan edi. Usını aytıp bolıp: – İzime er, – dedi.
20 Petr artına burılıp, İysanıń súyikli shákirtiniń izlerine erip kiyatırǵanın kórdi. Bul – keshki awqat waqtında İysanıń kókiregine súyenip jatıp: «İyem, Saǵan kim satqınlıq isleydi?» – dep soraǵan shákirt edi.
21 Petr onı kórip, İysadan: – İyem, oǵan ne boladı? – dep soradı.
22 İysa oǵan: – Men kelemen degenshe, onıń jasawın qálesem, saǵan ne? Sen Meniń izime er, – dedi.
23 Solay etip, tuwısqanlar arasında: «Bul shákirt ólmeydi», – degen sóz tarqaldı. Biraq İysa Petrge: «Ol ólmeydi», – degen joq. Al: «Men kelemen degenshe, onıń jasawın qálesem, saǵan ne?» – degen edi.
24 Bulardıń hámmesi haqqında gúwalıq berip, usılardı jazǵan sol shákirt. Bizler onıń gúwalıǵınıń haqıyqat ekenin bilemiz.
25 İysa islegen basqa da kóp isler bar. Eger olar birme-bir jazılǵanda, jazılǵan kitaplar dúnyaǵa sıymas edi, dep oylayman.

Elshiler 1
1 -
2 Húrmetli Teofil! Men birinshi kitabımda İysanıń islewge hám úyretiwge kiriskeninen baslap, O'zi tańlaǵan elshilerine Muxaddes Ruwx arqalı buyrıqlar bergennen soń, aspanǵa alınǵan kúnine deyin bolǵan waqıyalardıń hámmesin jazǵan edim.
3 Ol azap shegip ólgennen keyin, kóp isenimli dáliller menen elshilerge O'ziniń qayta tirilgenin kórsetti. Qırıq kún dawamında olarǵa kórinip, Qudaydıń Patshalıǵına baylanıslı nárseler haqqında ayttı.
4 Olar menen birge bolǵanda mına buyrıqtı berdi: – Erusalimnen ketip qalmańlar. Al ózlerińiz Mennen esitken A'kemniń wádesiniń orınlanıwın kútińler.
5 Sebebi Yaqıya suw menen shomıldırǵan edi, biraq sizler kóp kún ótpey Muxaddes Ruwx penen shomıldırılasızlar.
6 Elshiler birge jıynalǵanda, İysadan bılay dep soradı: – İyem, İzrailǵa patshalıqtı házir qaytarıp berejaqsań ba?
7 İysa olarǵa: – A'keniń O'z biyligi menen belgilep qoyǵan waqıt-máhállerin biliw sizlerge berilmegen.
8 Biraq sizlerge Muxaddes Ruwx túskende kúsh-quwat alasızlar hám Erusalimde, pútkil Yahudiyada, Samariyada, hátte, dúnyanıń shetine deyin Meniń gúwalarım bolasızlar, – dedi.
9 İysa usılardı aytıp bolıp, olardıń kóz aldında aspanǵa alındı. Onı bir bult qaplap, olardıń názerinen uzaqlastırdı.
10 İysa kóterilip baratırǵanda, olar kózlerin aspanǵa tigip turǵan edi. Birden olardıń qasında aq kiyimli eki adam payda bolıp:
11 – Háy, galilalılar, nege aspanǵa qarap tursızlar? Sizlerden aspanǵa alınǵan bul İysanıń qalay kóterilgenin kórgenińizdey, Ol anıq solay qaytıp keledi, – dedi.
12 Bunnan soń, elshiler Záytún tawı dep atalǵan tawdan Erusalimge qaytıp keldi. Bul taw Erusalimge jaqın bolıp, bir shaqırımday jerde jaylasqan edi.
13 Qalaǵa kirip, ózleri bolıp atırǵan úydiń joqarǵı qabatına kóterildi. Olar: Petr, Yuxan, Yaqıp, Andrey, Filip, Tomas, Bartolomey, Matta, Alpeydiń ulı Yaqıp, watansúyer Simon hám Yaqıp ulı Yahuda edi.
14 Bulardıń hámmesi hayal-qızlar, İysanıń anası Máriyam hám Onıń tuwısqanları menen birlikte úzliksiz duwa etetuǵın edi.
15 Sol kúnlerdiń birinde jıynalǵan bir júz jigirmaǵa shamalas iseniwshilerdiń arasınan Petr ornınan turıp bılay dedi:
16 – Tuwısqanlarım! Muxaddes Ruwxtıń İysanı uslap alǵanlarǵa jolbasshılıq etken Yahuda haqqında Dawıt arqalı áwelden bildirgen Muxaddes Jazıwı orınlanıwı kerek edi.
17 Yahuda da bizlerdiń aramızda biri bolıp, usı xızmetten úlesin alǵan edi. (
18 Bul adam óz qılmısınıń haqısına bir egislik jer satıp aldı. Ol sol jerde et-betinen jıǵılıp, qarnı jarıldı hám barlıq ishekleri aqtarıldı.
19 Bul waqıya Erusalim turǵınlarınıń hámmesine málim boldı. Sonlıqtan sol egislik jer olardıń tilinde «Xakeldama» dep atalıp, «Qan jeri» degen mánisti ańlatadı.)
20 O'ytkeni Zaburda: «Onıń mákanı qańırap qalsın, Onda jasawshı bolmasın». Jáne de: «Onıń ornın basqa birew iyelesin», – dep jazılǵan.
21 -
22 Sonlıqtan İyemiz İysa bizler menen birge bolǵanda, yaǵnıy Yaqıyanıń suwǵa shomıldırıwınan baslap, İysanıń aspanǵa alınǵan kúnine deyin, bárqulla bizlerdiń aramızda bolǵan adamlardıń biri Onıń qayta tirilgenine bizler menen birge gúwa bolıwı tiyis.
23 Solay etip, eki adam: laqabı Yustus bolǵan Barsaba dep atalatuǵın Yusup hám Matiyas usınıldı.
24 -
25 Sońınan olar bılay dep duwa etti: – O, İyemiz, Sen hár bir adamnıń kewlin bileseń. Usı eki adamnıń qaysısın elshilik xızmetine tańlaǵanıńdı bizlerge kórset. Al Yahuda bul xızmetti taslap, ózine ılayıqlı jerge ketti.
26 Olar ekewine shek taslaǵanda, shek Matiyasqa tústi. Solay etip, ol on bir elshiniń qatarına qosıldı.

Elshiler 2
1 Eliwinshi kúni bayramı kelgende, iseniwshilerdiń hámmesi bir jerge jıynaldı.
2 Tosattan aspannan kúshli samal eskendey bolıp, bir shawqım esitildi hám olar otırǵan úydi pútkilley toltırıp jiberdi.
3 Ottıń jalını sıyaqlı tillerge uqsaǵan bir nárseler olarǵa kórinip, bólinip-bólinip hár biriniń ústine tústi.
4 Olardıń hámmesi Muxaddes Ruwxqa tolıp, Ruwxtıń aytqızıwı boyınsha basqa tillerde sóyley basladı.
5 Sol waqıtta Erusalimde dúnyanıń hár túrli ellerinen kelgen dinshil yahudiyler jasaytuǵın edi.
6 Bul sesti esitip, kóp xalıq bir jerge jıynaldı. Olardıń hár biri óz tillerinde aytılǵan sózlerdi esitkenlikten hayran boldı.
7 Hámme qattı tań qalısıp, bılay dedi: – Qarańlar, bul sóylep atırǵanlardıń hámmesi galilalı emes pe?
8 Onda qalay olardıń bizlerdiń hár birimizdiń tuwılǵan jerimizdiń tilinde sóylep atırǵanın esitip turmız?
9 Aramızda parfiyalılar, midiyalılar, elamiyliler bar. Mesopotamiyada, Yahudiyada hám Kapadokiyada, Pontus hám Aziyada,
10 -
11 Frikiya hám Pamfiliyada, Mısır hám Liviyanıń Kirenege jaqın úlkelerinde jasaytuǵınlar bar. O'zleri yahudiy bolǵan hám yahudiy dinine ótken Rimnen kelgen qonaqlar, kritliler hám arablar da bar. Biraq bizler Qudaydıń ullı isleri haqqında hár birimiz óz tillerimizde esitip turmız-ǵo.
12 Olardıń hámmesi ań-tań bolısıp, bir-birinen: – Bunı qalay túsiniwge boladı? – dep soradı.
13 Al geybirewleri mısqıllap: – Olar taza sharap iship, más bolǵan, – desti.
14 Sonda on bir elshi menen birge Petr ornınan turdı da, bálent dawıs penen xalıqqa qarata sóyledi: – Yahudiyler hám pútkil Erusalim turǵınları! Men bunı sizlerge túsindireyin, sózlerime qulaq salıńlar.
15 Bul adamlar sizler oylaǵanday más emes. Sebebi házir azanǵı saat toǵız-ǵo.
16 Biraq bul kórip turǵanlarıńız İoel payǵambar arqalı aldın ala aytılǵan edi:
17 «Quday bılay deydi: Sońǵı kúnlerde barlıq adamlardıń ústine O'z Ruwxımdı jawdıraman. Ullarıńız hám qızlarıńız payǵambarshılıq etedi. Jaslarıńız ayanlar, qartayǵan adamlarıńız túsler kóredi.
18 Sol kúnlerde O'zimniń er hám hayal xızmetshilerimniń ústine de, O'z Ruwxımdı jawdıraman, Olar da payǵambarshılıq etedi.
19 Joqarıda, aspanda tań qalarlıq nárseler, Tómende, jer júzinde káramatlı belgiler: qan, ot hám burqıraǵan tútinlerdi kórsetemen.
20 İyemizdiń ullı hám saltanatlı kúni kelmesten aldın, kún qarańǵılanadı, ay qanǵa aylanadı.
21 Sonda İyemizdiń atın aytıp shaqırǵan hár bir adam qutqarıladı».
22 İzraillılar, mına sózlerge qulaq salıńlar: xabarıńız bar, Nasıralı İysa Qudaydıń Ol arqalı arańızda islegen káramatları, tań qalarlıq waqıyaları hám káramatlı belgileri menen Quday tárepinen dálillengen Adam edi.
23 Bul İysa Qudaydıń erki hám aldın ala belgilegeni boyınsha, sizlerge uslap berilgen edi. Sizler Onı Qudaydıń Nızamın bilmeytuǵın basqa millet adamlarınıń qolı menen atanaq aǵashqa shegelep óltirdińler.
24 Al Quday ólim azabınıń tusawların úzip, Onı tiriltti. O'ytkeni Onı ólimniń uslap turıwı múmkin emes edi.
25 Ol haqqında Dawıt bılay degen: «İyemdi hámme waqıt kóz aldımda kórdim, Ol meniń oń jaǵımda bolǵanlıqtan, men albıramayman.
26 Sonlıqtan kewlim quwanıp, tilim shadlanıp sóyleydi. Denem de úmit ishinde jasaydı.
27 Sebebi Sen janımdı óliler mákanına taslap ketpeyseń, O'z Muxaddesińdi shiritip qoymaysań.
28 Maǵan ómir jolların úyrettiń, Meni O'z janıńda quwanıshqa bóleyseń».
29 Tuwısqanlarım! Men sizlerge ullı babamız Dawıt haqqında ashıq ayta alaman: ol óldi hám jerlendi. Onıń qábiri búginge deyin usı jerde, bizlerde saqlanǵan.
30 Dawıt payǵambar bolǵanlıqtan, Qudaydıń oǵan: «Seniń urpaǵıńnan Birin taxtıńa otırǵızaman», – dep ózine ant iship, wáde bergenin bildi.
31 Sonlıqtan ol keleshekte ne bolatuǵının kórip, Masixtıń qayta tiriletuǵını tuwralı bılay degen edi: «Ol óliler mákanına taslap qaldırılmadı, Denesi de shirimedi».
32 Quday usı İysanı ólimnen tiriltti, buǵan bizlerdiń hámmemiz gúwamız.
33 Ol Qudaydıń qúdireti menen aspandaǵı joqarı hámelge kóterilip, A'keden wáde etilgen Muxaddes Ruwxtı aldı. Házir kórgenińiz hám esitkenińiz sıyaqlı, sol Ruwxtı bizlerge jawdırdı.
34 -
35 Dawıt aspanǵa kóterilmegen bolsa da bılay degen edi: «İyem meniń İyeme ayttı: „Dushpanlarıńdı ayaǵıńnıń astına bastırmaǵanımsha, Meniń oń jaǵımda otır“».
36 Solay etip, pútkil İzrail xalqı anıq bilip qoysın: Quday sizler atanaq aǵashqa shegelegen sol İysanı hám İyemiz, hám Masix qıldı.
37 Bunı esitkenlerdiń júreklerine qanjar suǵılǵanday boldı. Olar Petr hám basqa elshilerden: – Tuwısqanlar, bizler ne islewimiz kerek? – dep soradı.
38 Petr olarǵa bılay dedi: – Gúnalarıńızdıń keshiriliwi ushın táwbe etip, hár birińiz İysa Masixtıń atı menen suwǵa shomıldırılıńlar. Sonda Muxaddes Ruwxtı sıyǵa alasızlar.
39 Bul wáde sizlerge, sizlerdiń balalarıńızǵa hám alıstaǵılardıń hámmesine, yaǵnıy Quday İyemiz shaqırǵan hár bir adamǵa berilgen.
40 Petr basqa da kóp sózler menen olarǵa gúwalıq berip: – Bul buzıq áwladtan qutqarılıńlar, – dep ótinish etti.
41 Onıń sózin qabıl etkenler suwǵa shomıldırılıp, sol kúni olarǵa úsh mıńǵa shamalas adam qosıldı.
42 Olar ózlerin elshilerdiń tálimine baǵıshlap, bir-biri menen qarım-qatnasta boldı hám birge nan sındırıp, duwa etetuǵın edi.
43 Elshiler arqalı kóp tań qalarlıq nárseler hám káramatlı belgiler kórsetilgenlikten, hámmeni qorqınısh biyledi.
44 İseniwshilerdiń hámmesi birge jıynalıp, hámme nársesin ortalıqqa qoydı.
45 Mal-múliklerin satıp, hár kimniń mútájligine qaray úlestiretuǵın edi.
46 Olar hár kúni birge İbadatxananıń háwlisinde jıynalısıp, úylerde nan sındırıstı. Quwanıshlı túrde haq kewil menen birge awqatlandı.
47 Qudayǵa maqtawlar aytıp, pútkil xalıqtıń alǵısına bólendi. İyemiz de qutqarılǵanlardı olarǵa kún sayın qosıp bardı.

Elshiler 3
1 Bir kúni Petr menen Yuxan duwa etiw waqtında, tústen keyin saat úshte İbadatxanaǵa baratır edi.
2 Sol jerde ishten ayaǵı láń bolıp tuwılǵan bir adam bar edi. Ol İbadatxanaǵa kelgenlerden sadaqa soraw ushın kóterip ákelinip, hár kúni İbadatxananıń «Gózzal» degen qapısınıń qasında otırǵızılatuǵın edi.
3 Bul adam İbadatxanaǵa kirip baratırǵan Petr menen Yuxandı kórip, olardan sadaqa soradı.
4 Petr menen Yuxan oǵan tigilip qaradı. Sońınan Petr oǵan: – Bizlerge qara! – dedi.
5 Sol adam olardan bir nárse alıwdı dámetip, olarǵa dıqqat penen tigilip qaldı.
6 Petr oǵan: – Mende gúmis hám altın joq, biraq saǵan ózimde barımdı beremen. Nasıralı İysa Masix atı menen aytaman, júr! – dep
7 onıń oń qolınan usladı da, ornınan turǵızdı. Sol waqıtta-aq onıń ayaqları menen tobıqlarına kúsh endi.
8 Ol ornınan ushıp turdı da, júre basladı. Bılay-bılay júrip sekiriwi menen Qudayǵa alǵıslar aytıp, olar menen birge İbadatxanaǵa kirdi.
9 Pútkil xalıq onıń júrip baratırǵanın hám Qudaydı alǵıslap atırǵanın kórip,
10 onıń İbadatxananıń «Gózzal» degen qapısınıń qasında otırıp, tilenshilik etken adam ekenin tanıdı. Onıń menen júz bergen waqıyaǵa olar qattı hayran qalısıp, ań-tań bolıstı.
11 Jańaǵı adam Petr menen Yuxannan ayırılmay júrgende, pútkil xalıq hayran qalısıp, «Sulaymannıń aywanı» dep atalatuǵın jerge, olardıń qasına juwırısıp keldi.
12 Bunı kórgen Petr xalıqqa qarata bılay dedi: – İzraillılar, buǵan nege ań-tań bolıp atırsızlar? Bul adamdı bizler óz kúshimiz yamasa dinshilligimiz benen júrgizgendey, nege bizlerge tigilip tursızlar?
13 İbrayımnıń, Isaqtıń, Yaqıptıń Qudayı, biziń ata-babalarımızdıń Qudayı O'z xızmetshisi İysanı ullıladı. Sizler Onı uslap berdińler hám Pilat Onı bosatıwǵa qarar etkende, Onnan Pilattıń aldında waz keshtińler.
14 Muxaddes hám haq Adamnan waz keship, bir adam óltiriwshiniń ózlerińizge bosatılıp beriliwin talap ettińler.
15 Sizler O'mir İyesin óltirdińler, biraq Quday Onı ólimnen tiriltti. Bizler buǵan gúwamız.
16 Sizler kórgen hám tanıytuǵın bul adam İysanıń atı menen, Onıń atına degen isenim menen shıpa taptı. Hámmeńizdiń kóz aldıńızda oǵan tolıq shıpa bergen İysaǵa degen isenim edi.
17 Endi tuwısqanlarım, sizlerdiń bul isti basshılarıńız sıyaqlı bilmey islegenińizdi bilemen.
18 Biraq barlıq payǵambarlar arqalı O'z Masixınıń azap shegetuǵının aldın ala bildirgen Quday O'z sózin usılay ámelge asırdı.
19 -
20 Solay etip, táwbe etińler hám gúnalarıńızdıń juwılıwı ushın Qudayǵa qaytıńlar. Sonda Jaratqan İyemiz sizlerge ráhátleniw waqıtların beredi hám sizler ushın aldın ala tayınlanǵan Masixtı, yaǵnıy İysanı jiberedi.
21 Qudaydıń áyyemnen muxaddes payǵambarları arqalı aytqanınday, hámme nárseniń óz qálpine keliwine deyin İysa aspanda bolıwı kerek.
22 O'ytkeni Muwsa bılay degen edi: «Quday İyemiz sizler ushın tuwısqanlarıńızdıń arasınan men sıyaqlı bir payǵambardı shıǵaradı. Onıń aytqan hár bir sózin tıńlańlar.
23 Sol payǵambardı tıńlamaǵan hár bir adam Qudaydıń xalqı arasınan joq etiledi».
24 Samuel payǵambardan baslap, onnan keyin kelip sóylegen payǵambarlardıń hámmesi de usı kúnler haqqında boljaǵan edi.
25 Sizler payǵambarlardıń hám Qudaydıń ata-babalarıńız benen dúzgen kelisiminiń miyrasxorlarısızlar. Sebebi Quday İbrayımǵa bılay degen edi: «Seniń áwladıń arqalı jer júzindegi hámme xalıqlar jarılqanadı».
26 Hár birińizdi jaman joldan qaytarıp, sizlerdi jarılqaw ushın, Quday O'zi tayınlaǵan xızmetshisin eń aldı menen sizlerge jiberdi.

Elshiler 4
1 Petr menen Yuxan xalıqqa sóylep turǵanda, ruwxaniyler, İbadatxana saqshılarınıń basshısı hám saddukeyler olardıń janına toparlasıp keldi.
2 O'ytkeni olardıń xalıqqa tálim berip, İysanıń mısalında ólilerdiń qayta tiriletuǵının járiyalaǵanına qattı ashıwlı edi.
3 Sonlıqtan olar Petr menen Yuxandı uslap aldı da, erteńge deyin qamap tasladı. Sebebi kún kesh bolıp qalǵan edi.
4 Biraq, elshilerdiń sózin esitken adamlardıń kóbisi isendi. İsengen er adamlardıń sanı bes mıńǵa shamalas edi.
5 Kelesi kúni yahudiy basshıları, aqsaqallar hám diniy muǵallimler Erusalimge jıynaldı.
6 Bas ruwxaniy Xanna menen Kayafa, Yuxan, İskender hám bas ruwxaniydiń urpaǵınan bolǵan basqa adamlar da sol jerde edi.
7 Olar Petr menen Yuxandı ortaǵa turǵızıp, olardan: – Sizler bunı qanday kúsh penen hám kimniń atı menen isledińler? – dep soradı.
8 Sonda Petr Muxaddes Ruwxqa tolıp bılay dedi: – Xalıq basshıları hám aqsaqallar!
9 Bul láń adamǵa islengen jaqsılıq hám onıń qalay shıpa tapqanı haqqında bizler búgin tergelip atırǵan bolsaq,
10 onda sizlerdiń hámmeńiz hám pútkil İzrail xalqı mınanı bilip qoyıńlar: bul adam sizler atanaq aǵashqa shegelegen, biraq Quday ólimnen qayta tiriltken Nasıralı İysa Masixtıń atınıń qúdireti menen sap-saw bolıp, aldıńızda tur.
11 Usı İysa Muxaddes Jazıwda aytılǵanday: «Siz, qurılısshılar tárepinen kereksiz dep taslanıp, Biraq, úydiń múyeshiniń tiykarǵı tası bolǵan tas».
12 İysadan basqa hesh kim arqalı qutqarılıw joq. Qutqarılıwımız ushın aspan astında adamlarǵa berilgen basqa hesh bir at joq.
13 Keńes aǵzaları Petr menen Yuxannıń bilimsiz hám qarapayım adamlar ekenin bayqap, olardıń batıllıǵın kórgende tań qalıstı. Olardıń İysa menen birge bolǵanın bildi.
14 Biraq shıpa tapqan adamnıń Petr hám Yuxan menen turǵanın kórip, olarǵa qarsı hesh nárse ayta almadı.
15 Solay etip, keńes aǵzaları olarǵa sırtqa shıǵıp ketiwdi buyırdı da, sońınan óz ara keńese baslap:
16 – Bul adamlarǵa ne islesek eken? Erusalimde jasaytuǵın hár bir adam olardıń anıq káramat islegenin biledi-ǵo. Bizler bunı biykarlay almaymız.
17 Biraq, bul xabardıń xalıq arasında jáne de kóbirek jayılmawı ushın, bunnan bılay İysanıń atı menen hesh kimge hesh qashan sóylemeńler dep, qorqıtıp qoyayıq, – desti.
18 Sońınan olardı shaqırıp alıp, İysanıń atı menen hesh nárse aytpawların hám úyretpewlerin buyırdı.
19 Biraq, Petr menen Yuxan olarǵa juwap berip: – O'zlerińiz oylap kóriń: Qudaydıń sózlerinen góre, sizlerdiń sózlerińizdi tıńlaw Quday aldında durıs bolar ma eken?
20 Bizler kórgenlerimizdi hám esitkenlerimizdi aytpay tura almaymız, – dedi.
21 Keńes aǵzaları jazalaw ushın hesh qanday sebep taba almaǵanlıqtan, olardı jáne qorqıttı da, bosatıp jiberdi. O'ytkeni bolǵan waqıya ushın pútkil xalıq Qudayǵa alǵıslar aytıp turǵan edi.
22 Sebebi káramatlı shıpa nátiyjesinde jazılǵan adamnıń jası qırıqtan asqan edi.
23 Petr menen Yuxan bosatılǵannan soń joldaslarına barıp, bas ruwxaniyler menen aqsaqallardıń ózlerine aytqan sózleriniń hámmesin xabarladı.
24 Olar bunı esitkende, bir awızdan Qudayǵa qarata bálent dawıs penen bılay dedi: – O, Qúdiretli İyemiz! Aspandı, jerdi, teńizdi hám olardıń ishindegilerdiń hámmesin Sen jaratqansań.
25 O'z xızmetshiń babamız Dawıttıń awzı menen Muxaddes Ruwx arqalı bılay degen ediń: «Milletler nege qozǵalań kóterdi? Xalıqlar nege pushqa shıǵatuǵın jobalar dúzdi?
26 Jer júziniń patshaları bas kóterdi, Húkimdarlar birge jıynalıp, Jaratqan İyemizge hám Ol tayınlaǵan Masixqa qarsı turdı».
27 Haqıyqattan da, Hirod penen Pontiy Pilat bul qalada basqa milletler hám İzrail xalqı menen birge Sen tayınlaǵan muxaddes xızmetshiń İysaǵa qarsı toplandı.
28 Olar bunı Seniń qúdiretiń hám erkiń menen aldın ala belgilengenlerdi ámelge asırıw ushın isledi.
29 Endi, O İyemiz, olardıń aybat etiwlerine názer salıp, Seniń sózińdi tolıq mártlik penen aytıwǵa O'z qullarıńa kúsh-quwat bere gór!
30 Muxaddes xızmetshiń İysanıń atı menen awırıwlarǵa shıpa beriw ushın, káramatlı belgiler hám tań qalarlıq isler islew ushın qúdiretińdi kórsete gór!
31 Duwa etip bolǵanda, olar jıynalǵan jer silkinip ketti. Hámmesi Muxaddes Ruwxqa tolıp, Qudaydıń sózin mártlik penen ayta basladı.
32 İseniwshilerdiń jıynaǵındaǵı hámme adam bir jan, bir tán edi. Hesh qaysısı da óz mal-múlkin «meniki» demeytuǵın edi. Al hámme nársesin ortalıqqa qoydı.
33 Elshiler İyemiz İysanıń qayta tirilgeni haqqında kúshli jiger menen, tásirli túrde gúwalıq beretuǵın edi hám olardıń hámmesi Qudaydıń ullı miyrimine iye edi.
34 Olardıń arasında joqshılıqta jasaytuǵın adam bolǵan joq. O'ytkeni jerleri yamasa úyleri barlar olardı satatuǵın edi. Túsken aqshaların alıp kelip,
35 elshilerdiń qolına salatuǵın edi. Aqshalar hár kimge mútájligine qaray úlestiriletuǵın edi.
36 Mısalı: Lebiy urıwınan shıqqan Yusup degen kiprlı bir adam bar edi. Elshiler oǵan Barnaba, yaǵnıy «Jubanısh beriwshi» degendi ańlatatuǵın at bergen edi.
37 Ol ózine tiyisli jerdi sattı da, aqshasın ákelip, elshilerdiń qolına saldı.

Elshiler 5
1 Al Xananiya atlı adam hayalı Safira menen mal-múlkin satıp,
2 aqshanıń bir bólegin jasırıp qaldı da, qalǵan bólegin elshilerdiń qolına ákelip saldı. Bunnan onıń hayalınıń da xabarı bar edi.
3 Sonda Petr oǵan bılay dedi: – Xananiya, nege shaytanǵa júregińnen orın berip, Muxaddes Ruwxtı aldadıń hám satılǵan jerdiń aqshasınıń bir bólegin ózińe alıp qaldıń?
4 Jer satılmay-aq saǵan tiyisli emes pe edi? Satılǵannan soń da, aqshasın qálegenińshe jumsawǵa erkli emes pe ediń? Nege bunday is islewge niyet ettiń? Sen adamlardı emes, Qudaydı aldadıń-ǵo.
5 Xananiya bul sózlerdi esitiwden-aq jerge jıǵılıp, jan tapsırdı. Bunı esitkenlerdiń hámmesin kúshli qorqınısh biyledi.
6 Jas jigitler orınlarınan turıp, onıń denesin kepinledi de, alıp ketip jerledi.
7 Aradan shama menen úsh saattay ótkende, bolǵan waqıyadan xabarsız Xananiyanıń hayalı ishke kirip keldi.
8 Petr oǵan: – Maǵan aytshı, jerdi usınsha aqshaǵa sattıńlar ma? – dedi. – Awa, soǵan, – dedi hayal.
9 Petr oǵan bılay dedi: – Nege İyemizdiń Ruwxın sınap kóriwge kelistińler? A'nekey, kúyewińdi jerlegenler esikten kirip kiyatır. Olar seni de alıp ketedi.
10 Hayal sol waqıtta-aq Petrdiń ayaǵına jıǵılıp, jan tapsırdı. İshke kirgen jas jigitler onıń ólip qalǵanın kórip, sırtqa alıp ketti de, kúyewiniń qasına jerledi.
11 Pútkil iseniwshiler jámáátin hám bolǵan waqıyalardı esitkenlerdiń hámmesin kúshli qorqınısh biyledi.
12 Xalıq arasında elshiler arqalı kóp káramatlı belgiler kórsetilip, tań qalarlıq isler islenetuǵın edi. İseniwshilerdiń hámmesi Sulaymannıń aywanında jıynalıp turatuǵın edi.
13 Sırttan olarǵa qosılıwǵa hesh kimniń batılı barmaytuǵın edi, biraq xalıq olarǵa kóp alǵıslar aytatuǵın edi.
14 Jáne de, İyemizge isenip, iseniwshilerge qosılǵan er hám hayallardıń sanı barǵan sayın arta berdi.
15 Hátte, Petr ótip baratırǵanda, hesh bolmasa onıń sayası awırıwlardıń biriniń ústine tússin dep, olardı kóshelerge shıǵarıp, kátler hám tóseklerdiń ústilerine jatqızıp qoydı.
16 Erusalimniń dógeregindegi qalashalardan da kóp adamlar jıynalıp, awırıwlardı hám jawız ruwxlardan azap shekkenlerdi alıp keletuǵın edi. Olardıń hámmesi shıpa tabatuǵın edi.
17 Sonda bas ruwxaniy hám onıń tárepdarlarınıń hámmesi, yaǵnıy saddukey toparınıń aǵzalarınıń qızǵanıshtan ishleri janıp,
18 elshilerdi uslattı da, mámleket qamaqxanasına qamatıp tasladı.
19 Biraq túnde İyemizdiń bir perishtesi qamaqxananıń qapıların ashıp, olardı sırtqa shıǵardı da:
20 – Barıńlar, İbadatxanada turıp, bul jańa ómir tuwralı sózlerdiń barlıǵın xalıqqa aytıńlar, – dedi.
21 Elshiler aytılǵandı tıńlap, tań sáhárde İbadatxanaǵa bardı da, tálim bere basladı. Sol waqıtta bas ruwxaniy hám onıń tárepdarları kelip, joqarǵı keńestiń adamların, yaǵnıy İzrail xalqınıń barlıq aqsaqalların jıynalıwǵa shaqırdı hám elshilerdi alıp keliw ushın qamaqxanaǵa adam jiberdi.
22 Biraq, saqshılar qamaqxanaǵa barǵanda elshilerdi tappay, izlerine qaytıp keldi de, mınalardı xabarladı:
23 – Qamaqxananıń bekkem etip jabılǵanın, qapılardıń awzında qarawıllardıń turǵanın kórdik. Biraq, qapılardı ashqanımızda, ishten hesh kimdi tappadıq.
24 Bul sózlerdi esitken İbadatxana saqshılarınıń basshısı menen bas ruwxaniyler: «Bul ne bolǵanı» desip, albırasıp qaldı.
25 Sonda olardıń qasına bir adam kelip: – A'ne, sizler qamaqqa salǵan adamlar İbadatxanada tálim berip tur, – dep xabarladı.
26 Solay etip, saqshılardıń basshısı saqshılar menen birge ketip, elshilerdi alıp keldi. Biraq xalıqtıń ózlerin tas penen urıwınan qorqıp, olarǵa zorlıq islemedi.
27 Olar elshilerdi alıp kelip, joqarǵı keńestiń aldında turǵızıp qoydı. Bas ruwxaniy elshilerdi sorawǵa tutıp:
28 – Bul at penen tálim bermeń, dep qatań buyırǵan edik-ǵo. Biraq sizler óz táliymatıńızdı pútkil Erusalim qalasına jayıpsızlar. Bul Adamnıń qanınıń tógiliwine de bizlerdi juwapker qılmaqshısızlar, – dedi.
29 Petr menen basqa elshiler bılay dep juwap berdi: – Adamlarǵa emes, Qudayǵa boysınıw tiyis!
30 Ata-babalarımızdıń Qudayı sizler atanaq aǵashqa shegelep óltirgen İysanı qayta tiriltti.
31 İzraildıń táwbe etip, gúnalarınıń keshiriliwi ushın, Quday Onı Kósem hám Qutqarıwshı qılıp, O'ziniń oń tárepine kóterdi.
32 Bizler bul islerdiń gúwasımız. Sonday-aq, Qudaydıń O'zine boysınatuǵınlarǵa beretuǵın Muxaddes Ruwxı da bularǵa gúwa.
33 Joqarǵı keńes aǵzaları bunı esitkende ashıwǵa minip, elshilerdi óltirmekshi boldı.
34 Biraq, pútkil xalıqtıń húrmetine iye bolǵan nızam muǵallimi Gamaliel atlı bir parisey keńeste ornınan turıp, elshilerdi az-maz waqıtqa sırtqa shıǵarıp turıwdı buyırdı.
35 Sońınan ol keńes aǵzalarına bılay dedi: – İzraillılar! Bul adamlarǵa isleyjaq isińizdi abaylap isleńler.
36 Sebebi bunnan burın ózin ullı dep esaplaǵan Teudas atlı bir adam shıqqan edi. Oǵan tórt júzge shamalas adam qosıldı. Biraq ol óltirilip, izine ergenlerdiń hámmesi tarqap, joq bolıp ketti.
37 Onnan soń, xalıqtıń esabı alınǵan kúnlerde galilalı Yahuda shıǵıp, bir topar adamlardı izine ertti. Ol da óltirilip, izine ergenlerdiń hámmesi tarqap ketti.
38 Sonlıqtan endi sizlerge aytatuǵınım mınaw: bul adamlarǵa tiymeńler, olardı tınıshına qoyıńlar. O'ytkeni bul is-háreket adamlardan bolsa, ol iske aspaydı.
39 Biraq Qudaydan bolsa, bul adamlardı joq qıla almaysızlar. Jáne de, Qudayǵa qarsı urısıwshı bolıp qalıwıńız da múmkin.
40 Keńes aǵzaları Gamalieldiń másláhátin qabıl etti de, elshilerdi ishke shaqırtıp, olardı qamshılattı hám İysanıń atı menen waz aytpawdı buyırıp, bosatıp jiberdi.
41 Elshiler İysanıń atı sebepli masqaralanıwǵa miyasar bolǵanı ushın joqarǵı keńesten quwanıshlı túrde shıǵıp ketti.
42 Olar hár kúni İbadatxanada hám úyme-úy tálim beriwin, İysanıń Masix ekeni haqqında Xosh Xabardı járiyalawın toqtatqan joq.

Elshiler 6
1 Masixtıń shákirtleriniń sanı ósip atırǵan sol kúnlerde grekshe sóyleytuǵın iseniwshi yahudiyler tárepinen evreyshe sóyleytuǵın iseniwshi yahudiylerge qarsı narazılıq payda boldı. Sebebi kúndelikli járdem bólistirilgende, olardıń jesirlerine kewil awdarılmaytuǵın edi.
2 Sonda on eki elshi hámme shákirtlerdi bir jerge jıynap: – Qudaydıń sózin járiyalaw isin taslap, dasturxan basında xızmet etkenimiz durıs bolmas.
3 Tuwısqanlarım! Arańızda jaqsı atı shıqqan, Muxaddes Ruwx penen danalıqqa tolǵan jeti adamdı tańlańlar. Olarǵa usı isti tapsırayıq.
4 Al bizler ózlerimizdi duwa etiwge hám Qudaydıń sózin járiyalawǵa baǵıshlayıq, – dedi.
5 Bul sóz pútkil jámáátke unadı. Olar isenimi kúshli hám Muxaddes Ruwxqa tolı bolǵan Stepandı, jáne de Filipti, Proxordı, Nikanordı, Timondı, Parmendi hám yahudiy dinine ótken antioxiyalı Nikolastı saylap,
6 elshilerdiń aldında turǵızdı. Elshiler duwa etip, olardıń ústilerine qolların qoydı.
7 Solay etip, Qudaydıń sózi jayılıp, Erusalimdegi shákirtlerdiń sanı kóbeye berdi. Ruwxaniylerdiń kóbisi de elshilerdiń tálimin qabıl alıp, isene basladı.
8 Qudaydıń miyrimi menen qúdiretine tolı bolǵan Stepan xalıq arasında ullı tań qalarlıq nárseler hám káramatlı belgiler kórsetetuǵın edi.
9 Degen menen, kireneli, iskenderiyalı hám Kilikiya menen Aziyadan bolǵan adamlardıń «Erkinler májilisxanası» degen májilisxananıń ayırım aǵzaları Stepanǵa qarsı shıǵıp, onıń menen tartısa basladı.
10 Biraq ol danalıq hám Muxaddes Ruwx penen sóylegenlikten, olar qarsı tura almadı.
11 Sonda olar bir neshe adamdı úgitlep: «Onıń Muwsaǵa hám Qudayǵa til tiygizgenin esittik», – dep aytqızdı.
12 Solay etip, olar xalıqtı, aqsaqallardı hám diniy muǵallimlerdi óshegistirip, bas salıp Stepandı usladı da, onı joqarǵı keńestiń aldına alıp keldi.
13 Olar ákelgen jalǵan gúwalar: – Mına adam İbadatxanaǵa hám Muwsanıń Nızamına úzliksiz qarsı sóylep júr.
14 Bizler onıń: «Nasıralı İysa İbadatxananı joq qıladı, Muwsanıń bizlerge bergen úrp-ádetlerin ózgertedi», – degenin esittik, – dedi.
15 Joqarǵı keńeste otırǵanlardıń hámmesi Stepannıń júzine tigilip qarap, onıń júziniń perishteniń júzine uqsas ekenin kórdi.

Elshiler 7
1 Sonda bas ruwxaniy Stepannan: – Usı durıs pa? – dep soradı.
2 Stepan bılay dep juwap berdi: – Tuwısqanlarım hám aǵalarım, maǵan qulaq salıńlar! Babamız İbrayım Xaranǵa kóship ornalaspastan burın Mesopotamiyada bolǵan waqtında ullı Quday oǵan kórinip:
3 «Elińdi hám aǵayin-tuwǵanlarıńdı qaldırıp, Men saǵan kórsetetuǵın elge bar», – degen edi.
4 Solay etip, İbrayım xaldeylilerdiń elinen shıǵıp, Xaranǵa ornalastı. A'kesiniń óliminen keyin, Quday onı sol jerden alıp, házir sizler jasap atırǵan bul elge kóshirdi.
5 Degen menen, Quday bul jerde oǵan hesh qanday miyras, bir qarıs jer de bermegen edi. Biraq, sol waqıtta İbrayımnıń balası joq bolsa da, Quday bul jerdi oǵan hám onıń urpaqlarına múlik qılıp beretuǵının wáde etken edi.
6 Jáne de, Quday oǵan bılay degen edi: «Seniń urpaqlarıń jat jerde jat bolıp, tórt júz jıl qullıqta jasaydı hám zulımlıq kóredi.
7 Biraq Men olardı qul etken xalıqtı jazalayman. Bunnan soń, olar sol jerden shıǵıp, Maǵan bul jerde sıyınadı».
8 Sońınan Quday İbrayım menen muxaddes kelisim dúzip, súnnetlew rásimin onıń belgisi qıldı. Solay etip, İbrayım Isaqtıń ákesi bolıp, onı segizinshi kúni súnnet etti. Isaq Yaqıptıń, Yaqıp on eki ullı atalarımızdıń ákesi boldı.
9 Yusuptı kúnlegen atalarımız onı Mısırǵa satıp jiberdi. Biraq Quday onıń menen birge bolıp,
10 barlıq qıyınshılıqlarınan qutqardı. Mısır patshası Faraonnıń aldında oǵan danalıq hám miyrim-shápáátlik berdi. Faraon onı Mısırdıń hám sarayındaǵı barlıq adamlardıń ústinen basshı qılıp qoydı.
11 Sońınan pútkil Mısır hám Kanan ellerinde ashlıq bolıp, úlken qıyınshılıqlar baslandı. Ata-babalarımız jewge awqat taba almay qaldı.
12 Mısırda ǵálle bar ekenin esitken Yaqıp atalarımızdı sol jaqqa birinshi márte jolladı.
13 Olar Mısırǵa ekinshi márte kelgende, Yusup tuwısqanlarına óziniń kim ekenin tanıttı hám Faraonǵa onıń shıǵısı belgili boldı.
14 Yusup ákesi Yaqıptı hám barlıǵı jetpis bes adamnan ibarat bolǵan hámme aǵayin-tuwǵanların ózine shaqırtıp aldı.
15 Solay etip, Yaqıp Mısırǵa kóship ketti. Onıń ózi de, ata-babalarımız da sol jerde qaytıs boldı.
16 Olardıń súyegi Shikemge alıp kelinip, İbrayımnıń sol jerde Xamordıń ullarınan gúmis aqshaǵa satıp alǵan qábirine qoyıldı.
17 Qudaydıń İbrayımǵa bergen wádesiniń orınlanatuǵın waqtı jaqınlaǵanda, Mısırdaǵı xalqımızdıń sanı júdá kóbeyip qalǵan edi.
18 Sol waqıtta Mısırda Yusuptı tanımaytuǵın basqa bir patsha taxtqa otırdı.
19 Ol xalqımızdan hiylekerlik penen paydalanıp, zulımlıq isledi hám olardıń jańa tuwılǵan balalarınıń tiri qalmawı ushın dalaǵa taslawǵa májbúrledi.
20 Sol waqıtta Muwsa dúnyaǵa keldi. Ol júdá sulıw bala bolıp, úsh ay ákesiniń úyinde baǵıldı.
21 Ol dalaǵa taslanǵanda, onı Faraonnıń qızı tawıp alıp, óz balasınday qılıp tárbiyalap ósirdi.
22 Muwsa mısırlılardıń barlıq bilim tarawlarınan tálim alıp, sózinde de, isinde de kúshli boldı.
23 Ol qırıq jasqa tolǵanda, onıń kewlinde óz tuwısqanları bolǵan izraillılardıń jaǵdayın barıp kóriw niyeti payda boldı.
24 Olardıń birine ádilsizlik islengenin kórgen Muwsa onı jaqladı da, ádilsizlik islegen mısırlını óltirip, zulımlıq kórgen adam ushın ósh aldı.
25 Ol: «Qudaydıń men arqalı ózlerin qutqaratuǵının tuwısqanlarım túsiner», – dep oylaǵan edi. Biraq olar túsinbedi.
26 Erteńine Muwsa tóbelesip atırǵan eki izraillını ushıratıp qalǵanda, olardı jarastırmaqshı bolıp: – Jigitler, sizler tuwısqansız-ǵo. Nege bir-birińizge jábir berip atırsızlar? – dedi.
27 Biraq, jaqınına jábir bergen adam Muwsanı iyterip jiberip: – Kim seni bizlerdiń ústimizden basshı hám qazı qılıp qoydı?
28 Keshe mısırlını óltirgenińdey, meni de óltirmekshimiseń? – dedi.
29 Bul sózdi esitkende Muwsa Midiyan eline qashıp ketip, sol jat jerde jasadı. Ol sol jerde eki balalı boldı.
30 Qırıq jıl ótkennen soń, Sinay tawınıń dógeregindegi shólde, janıp turǵan putanıń jalınında Muwsaǵa bir perishte kórindi.
31 Muwsa bul kóriniske tań qaldı. Anıqlap kóriw ushın jaqınlaǵanda, Jaratqan İyemizdiń:
32 «Men seniń ata-babalarıńnıń Qudayıman, İbrayımnıń, Isaqtıń, Yaqıptıń Qudayıman», – degen dawısı esitildi. Muwsa qorqqanınan qaltırap, qarawǵa júreksine almadı.
33 Sońınan Jaratqan İyemiz oǵan bılay dedi: «Ayaq kiyimińdi shesh! O'ytkeni sen turǵan jer muxaddes.
34 Men xalqımnıń Mısırda azap-aqıret shegip atırǵanın kórdim, onıń nalasın esitip, onı qutqarıw ushın aspannan tústim. Endi bar, Men seni Mısırǵa jiberemen».
35 Bul: «Kim seni basshı hám qazı qılıp qoydı?» – dep adamlar tán almaǵan – sol Muwsa edi. Quday onı putada kóringen perishte arqalı basshı hám qutqarıwshı qılıp jiberdi.
36 Mısırda, Qızıl teńizde hám qırıq jıl boyı shólde tań qalarlıq nárseler hám káramatlı belgiler kórsetip, xalıqtı Mısırdan shıǵarǵan usı Muwsa edi.
37 İzrail ullarına: «Quday sizlerge óz tuwısqanlarıńızdıń arasınan men sıyaqlı bir payǵambardı shıǵaradı», – degen de – usı Muwsa edi.
38 Sinay tawında ózine sóylegen perishteniń sózlerin ata-babalarımızǵa jetkizgen hám shólde jıynalǵan İzrail xalqı menen birge bolǵan da sol edi. Ol bizlerge jetkiziw ushın Qudaydıń tiri sózlerin alǵan edi.
39 Biraq, ata-babalarımız oǵan boysınıwdı qálemedi hám onı tán almay, kewilleri Mısırǵa awdı.
40 Olar Xaronǵa: «Bizlerdi baslap júretuǵın qudaylardıń músinlerin soǵıp ber, sebebi bizlerdi Mısır elinen shıǵarǵan sol Muwsaǵa ne bolǵanın bilmeymiz», – dedi.
41 Sol kúnlerde olar buzawdıń músinin soǵıp, sol butqa qurbanlıq berdi. Olar óz qolları menen soqqan butqa quwanıp, kewil kóteristi.
42 Sonlıqtan Quday olardan júzin teris burıp, olardı aspan denelerine tabınıwǵa taslap qoydı. Bul payǵambarlardıń kitabında jazılǵanday boldı: «Háy, İzrail xalqı! Sizler shólde qırıq jıl boyı, Maǵan qurbanlıq hám sıylar berdińiz be?
43 O'zlerińiz tabınıw ushın islegen butlardı: Moloxtıń shatırın hám qudayıńız Refannıń juldızın kóterip júrdińler-ǵo. Sonlıqtan Men sizlerdi Babilonnıń arjaǵına súrgin qılaman».
44 Ata-babalarımızdıń shólde Gúwalıq shatırı bar edi. Muwsa onı ózine sóylegen Qudaydıń buyırǵanınday, kórgen úlgi boyınsha islegen edi.
45 Shatır áwladtan-áwladqa ótip, ata-babalarımız Eshuanıń basshılıǵında Quday quwıp jibergen xalıqlardıń jerlerin iyelegende, onı ózleri menen birge alıp júrdi. Shatır Dawıttıń zamanına deyin boldı.
46 Quday aldında miyrimge erisken Dawıt Yaqıptıń Qudayı ushın mákan qurıwǵa ruxsat soradı.
47 Biraq, Quday ushın úy salǵan Sulayman boldı.
48 Degen menen, Qúdiretli Quday adamnıń qolı menen salınǵan mákanlarda jasamaydı. Ol payǵambar arqalı bılay degen edi:
49 «Aspan – Meniń taxtım, Jer – ayaq basarım, Sizler Maǵan qanday úy salıp berejaqsızlar? Meniń dem alatuǵın ornım qay jerde eken?
50 Bulardıń hámmesin Meniń qolım jaratpadı ma?»
51 Háy, ójetler, shın kewilden Qudayǵa boysınbaytuǵınlar, Onıń sózin tıńlamaytuǵınlar! Sizler ata-babalarıńızǵa uqsap, Muxaddes Ruwxqa bárqulla qarsı turasızlar.
52 Ata-babalarıńız payǵambarlardıń qaysı birin quwdalamadı? Olar haq Adamnıń keliwin aldın ala boljaǵanlardı da óltirdi-ǵo. Sizler de endi Oǵan satqınlıq islep, Onı óltirdińler.
53 Sizler perishteler arqalı berilgen Muxaddes Nızamdı alsańlar da, onı orınlamadıńlar!
54 Keńes aǵzaları bul sózlerdi esitkende ashıwǵa minip, Stepanǵa qarsı tislerin qayradı.
55 Al Muxaddes Ruwxqa tolǵan Stepan kózlerin aspanǵa tigip, Qudaydıń saltanatın hám Qudaydıń oń tárepinde turǵan İysanı kórdi.
56 Sonda ol: – Qarańlar, aspannıń ashılǵanın hám Adam Ulınıń Qudaydıń oń tárepinde turǵanın kórip turman, – dedi.
57 Al olar qulaqların jawıp, qattı qıshqırıstı. Hámmesi birden Stepanǵa topıldı da,
58 onı qalanıń sırtına súyrep shıǵarıp, oǵan tas ılaqtıra basladı. Gúwalar óz kiyimlerin Saul atlı bir jas jigittiń ayaǵınıń janına qoydı.
59 Olar tas ılaqtırıp atırǵanda, Stepan: «İyem İysa, ruwxımdı qabıl et», – dep duwa etti.
60 Sońınan ol dize búkti de, bálent dawıs penen: «O İyem, bul gúnanı olardıń moynına júkleme!» – dedi. Usını aytıp bolıp, ol jan tapsırdı.

Elshiler 8
1 Stepannıń óltiriliwin Saul da maqullaǵan edi. Sol kúnniń ózinde-aq, Erusalimdegi iseniwshiler jámáátine qarsı kúshli quwdalaw baslandı. Elshilerden basqa iseniwshilerdiń hámmesi Yahudiya menen Samariya úlkeleriniń hámme jerleri boylap tarqap ketti.
2 Ayırım iseniwshi adamlar Stepandı jerlep, onı qattı azaladı.
3 Biraq Saul iseniwshiler jámáátine qattı azap berdi. Ol úyme-úy kirip, erkek pe, hayal ma, hámmesin súyrep shıǵarıp, qamaqqa saldırdı.
4 Al tarqalıp ketken iseniwshiler el aralap, Qudaydıń sózin járiyalap júrdi.
5 Filip Samariyanıń bir qalasına kelip, ol jerdegilerge Masix haqqında járiyaladı.
6 Filiptiń sózin esitken hám ol kórsetken káramatlı belgilerdi kórgen xalıq onıń sózlerin dıqqat penen tıńladı.
7 O'ytkeni jin urǵan kóp adamlardan jawız ruwxlar qıshqırısıp shıǵıp, kóplegen láń hám aqsaq bolǵanlar shıpa tabatuǵın edi.
8 Solay etip, sol qala úlken quwanıshqa bólendi.
9 Sol qalada kóp waqıtlardan beri sıyqırshılıq penen shuǵıllanatuǵın, Samariya xalqın tań qaldırıp kiyatırǵan hám ózin ullı adam dep esaplaytuǵın Simon atlı bir adam bar edi.
10 Eń qarapayım adamlardan baslap eń abıraylı adamlarǵa deyin, hámmesi onı dıqqat penen tıńlap: «Onda ullı qúdiret dep atalatuǵın Qudaydıń qúdireti bar», – deytuǵın edi.
11 Simon olardı kóp waqıtlardan beri sıyqırshılıq penen tań qaldırıp kiyatırǵanlıqtan, onı hámme tıńlaytuǵın edi.
12 Biraq olar Qudaydıń Patshalıǵı hám İysa Masixtıń atı haqqında Xosh Xabardı járiyalaǵan Filiptiń sózlerine isengende, erkekler de, hayallar da suwǵa shomıldırıldı.
13 Simonnıń ózi de isenip suwǵa shomıldırılǵannan soń, Filiptiń janınan ayırılmadı. Kórsetilgen belgiler hám ullı káramatlardı kórip, ol tań qaldı.
14 Erusalimdegi elshiler samariyalılardıń Qudaydıń sózin qabıl etkenin esitip, olarǵa Petr menen Yuxandı jiberdi.
15 Ekewi sol jerge barıp, samariyalı iseniwshilerdiń Muxaddes Ruwxtı alıwı ushın duwa etti.
16 Sebebi ele olardıń hesh qaysısına Muxaddes Ruwx túspegen bolıp, olar tek İyemiz İysanıń atı menen suwǵa shomıldırılǵan edi.
17 Petr menen Yuxan olardıń ústilerine qolların qoyıp duwa etkende, olar Muxaddes Ruwxtı aldı.
18 Elshilerdiń bul qol qoyıw háreketi menen Muxaddes Ruwx berilgenin kórgen Simon olarǵa aqsha usınıp:
19 – Maǵan da usınday qúdiret berińler, men kimniń ústine qollarımdı qoysam da, ol Muxaddes Ruwxtı qabıl qılatuǵın bolsın, – dedi.
20 Biraq Petr oǵan bılay dedi: – Qudaydıń sıyın aqshaǵa satıp alıwdı oylaǵanıń ushın, aqshań óziń menen birge qurıp ketsin.
21 Bul iste seniń payıń da, úlesiń de joq. O'ytkeni kewliń Quday aldında haq emes.
22 Endi bul jawız niyetiń ushın táwbe etip, İyemizge jalbarın! Múmkin, kewlińdegi bul niyetti Ol keshirer.
23 Sebebi seniń ashshı qızǵanıshqa tolı ekenińdi hám jamanlıqtıń shırmawında ekenińdi kórip turman.
24 Simon juwap berip: – Men ushın İyeńizge sizler duwa etińler, aytqanlarıńızdıń hesh biri basıma túspesin, – dedi.
25 Petr menen Yuxan İyemizdiń sózi haqqında gúwalıq berip aytqannan soń, Samariyanıń kóp awıllarında Xosh Xabardı járiyalap, Erusalimge qayttı.
26 Sonda İyemizdiń bir perishtesi Filipke bılay dedi: – Ornıńnan turıp, qubla tárepke, Erusalimnen Gazaǵa baratuǵın shól jolına bar.
27 Filip ornınan turıp, jolǵa shıqtı. Sol waqıtta Efiopiyanıń hayal patshası Kandakiyanıń wázirlerinen biri, onıń barlıq qaznasın basqaratuǵın bir aqta sıyınıw ushın Erusalimge barıp,
28 sol jol menen qaytıp kiyatır edi. Ol arbasında İyshaya payǵambardıń kitabın oqıp otırǵan edi.
29 Muxaddes Ruwx Filipke: – Barıp, sol arbaǵa jaqınlas, – dedi.
30 Filip juwırıp arbanıń qasına barǵanda, onıń İyshaya payǵambardıń kitabın oqıp otırǵanın esitip: – Ne oqıp otırǵanıńdı túsineseń be? – dep soradı.
31 Efiopiyalı: – Birew maǵan jol-jorıq kórsetpese, qalay túsine alaman, – dedi de, Filipten arbaǵa minip otırıwdı ótinish etti.
32 Ol Muxaddes Jazıwdıń mına jerin oqıp otırǵan edi: «Ol qoy sıyaqlı bawızlanıwǵa alıp barıldı, Jún qırqıwshınıń aldında qozı qalay úndemey tursa, Ol da solay awzın ashpadı.
33 Ol xorlanıp, ádil húkim alıwdan juda boldı. Onıń urpaqların kim tilge aladı? O'ytkeni Onıń bul dúnyadaǵı ómiri tawsıldı».
34 Wázir Filipten: – O'tinemen, maǵan aytshı: payǵambar kim tuwralı aytıp atır? O'zi tuwralı ma yamasa basqa birew tuwralı ma? – dep soradı.
35 Sonda Filip Muxaddes Jazıwdıń usı jerinen baslap, İysa haqqında Xosh Xabardı oǵan aytıp berdi.
36 Olar jol júrip kiyatırǵanda, suw bar jerge keldi. – Mine, bul jerde suw bar-ǵo, suwǵa shomıldırılıwıma ne tosqınlıq qıladı? – dedi wázir.
38 Sońınan arbanı toqtatıwdı buyırdı. Filip penen ekewi suwǵa tústi hám ol Filiptiń qolınan suwǵa shomıldırıldı.
39 Olar suwdan shıqqanda, İyemizdiń Ruwxı Filipti birden alıp ketip, wázir onı qaytıp kórmedi. Solay bolsa da, ol quwanıshlı túrde jolın dawam etti.
40 Al Filip Azot qalasında payda boldı. Ol Kesariyaǵa barǵansha barlıq qalalardı aralap, Xosh Xabardı járiyalap júrdi.

Elshiler 9
1 Al Saul İyemizdiń shákirtlerine ele ólim qáwpin tuwdırıp júrdi. Ol bas ruwxaniyge bardı da,
2 Damasktaǵı májilisxanalarǵa xatlar jazıp beriwin soradı. Sol jerde İysanıń jolı menen júrgen erkek bolsın, hayal bolsın, tapsa olardı uslap, Erusalimge alıp keliw niyetinde edi.
3 Ol jol júrip Damaskqa jaqınlaǵanda, tosattan aspannan túsken bir nur onıń átirapın jarqıratıp jiberdi.
4 Saul jerge jıǵılıp: – Saul, Saul, sen nege Meni quwdalap atırsań? – degen dawıstı esitti.
5 Saul: – Sen kimseń, İyem? – dep soradı. – Men – sen quwdalap atırǵan İysaman.
6 Al endi ornıńnan turıp, qalaǵa bar. Neni islew tiyis ekenligiń saǵan aytıladı, – degen dawıs esitildi.
7 Saul menen kiyatırǵanlardıń tilleri tutılıp, toqtap qaldı. Sebebi olar dawıstı esitse de, hesh kimdi kórmegen edi.
8 Saul jerden turdı. Biraq kózlerin ashqanda, hesh nárse kóre almadı. Sonlıqtan olar onıń qolınan uslap, Damaskqa jeteklep apardı.
9 Onıń kózleri úsh kún boyı kórmey qalıp, hesh nárse iship jemedi.
10 Damaskta Xananiya atlı İysanıń shákirti bar edi. İyemiz oǵan kórinip: – Xananiya, – dedi. – Usı jerdemen, İyem, – dep juwap berdi ol.
11 İyemiz oǵan: – Ornıńnan tur da, «Tuwrı kóshe» degen kóshege barıp, Yahudanıń úyindegi Saul atlı bir tarsuslı adamdı sora. Ol házir duwa etip atır.
12 Ol ózine kórsetilgen ayanda janına Xananiya atlı bir adamnıń kelip, kózleriniń qaytadan kóriwi ushın ústine qolların qoyıp duwa etkenin kórgen edi, – dedi.
13 Xananiya juwap berip: – İyem! Bul adamnıń Seniń Erusalimdegi muxaddeslerińe qansha jamanlıq islegenin men kóp adamlardan esitken edim.
14 Bul jerge de ol Seniń atıńa sıyınatuǵınlardıń hámmesin tutqınǵa alıw ushın, bas ruwxaniylerden biylik alıp kelgen, – dedi.
15 İyemiz oǵan: – Bar! O'ytkeni Men bul adamdı atımdı basqa milletlerge, patshalarǵa hám İzrail ullarına jetkiziw ushın tańladım.
16 Meniń atım ushın qanshama azap shegetuǵının O'zim oǵan kórsetemen, – dedi.
17 Solay etip, Xananiya bardı da, sol úyge kirdi hám qolların Sauldıń ústine qoyıp: – Tuwısqanım, Saul! Saǵan kiyatırǵan jolıńda kóringen İyemiz İysa kózlerińniń ashılıp, Muxaddes Ruwxqa tolıwıń ushın meni jiberdi, – dedi.
18 Sol waqıtta-aq kózlerinen perde túskendey bolıp, Saul jáne kóre basladı. Ol ornınan turıp, suwǵa shomıldırıldı hám
19 awqat jep, kúshke endi. Saul bir neshe kún Damasktaǵı shákirtlerdiń janında qaldı.
20 Ol dárhal İysanıń Qudaydıń Ulı ekenligin májilisxanalarda járiyalay basladı.
21 Onı esitkenlerdiń hámmesi tań qalısıp: «Mınaw Erusalimde usı İysanıń atına sıyınatuǵınlardı qırǵan adam emes pe? Ol bul jerge de sonday adamlardı tutqın etip, bas ruwxaniylerge aparıw ushın kelgen joq pa edi?» – desti.
22 Biraq Saul kúnnen-kúnge ruwxıy kúshke tolısıp bardı. İysanıń Masix ekenligi haqqında dáliller keltirip, Damaskta jasaytuǵın yahudiylerdi tań qaldıratuǵın edi.
23 Aradan kóp kúnler ótkende, yahudiyler Sauldı óltiriwge til biriktirdi.
24 Biraq, olardıń bul niyeti Saulǵa belgili bolıp qaldı. Yahudiyler onı óltiriw ushın kúni-túni qalanıń dárwazasın ańlıdı.
25 Degen menen, Sauldıń shákirtleri bir kúni túnde onı sebetke saldı da, qalanıń diywalınan túsirip jiberdi.
26 Saul Erusalimge kelip, sol jerdegi shákirtlerge qosılıwǵa tırıstı. Biraq onıń İysanıń shákirti bolǵanına isenbey, olardıń hámmesi onnan qorqatuǵın edi.
27 Sonda Barnaba onı elshilerge ertip keldi. Ol Sauldıń jolda İyemizdi qalay kórgenin, İyemizdiń onıń menen sóyleskenin hám onıń Damaskta qalay İysanıń atı menen batıl túrde waz aytqanın olarǵa aytıp berdi.
28 Solay etip, Saul Erusalimde olar menen birge aralasıp, İyemizdiń atı menen qorqpastan waz aytıp júrdi.
29 Ol grekshe sóyleytuǵın yahudiyler menen sóylesip, tartısatuǵın edi. Al olar Sauldı óltiriwge háreket etti.
30 Tuwısqanlar bunı bilgende onı Kesariyaǵa aparıp, sol jerden Tarsusqa jiberdi.
31 Solay etip, pútkil Yahudiya, Galila hám Samariya boylap iseniwshiler tınıshlıqqa eristi. İyemizden qorqıp jasaǵan jámáát bekkemlenip, Muxaddes Ruwxtıń qollap-quwatlawı menen sanı óse berdi.
32 Sonda Petr el aralap júrip, Liddada jasaytuǵın iseniwshilerdi kóriwge keldi.
33 Ol sol jerde láń bolıp segiz jıldan beri tósek tartıp jatırǵan Eney atlı bir adamdı kórdi.
34 Petr oǵan: – Eney, İysa Masix saǵan shıpa beredi. Ornıńnan turıp, tósegińdi jıyna, – dedi. Eney sol waqıtta-aq ornınan turdı.
35 Lidda hám Sharonda jasaytuǵınlardıń derlik hámmesi bunı kórip, İyemizdiń jolına tústi.
36 Yaffada İysanıń shákirti bolǵan Tavita atlı bir hayal bar edi. Tavita – grekshe «Dorkas», yaǵnıy «kiyik» degendi ańlatadı. Ol hámme waqıt jaqsılıq islep, jarlılarǵa qayır-sadaqa beretuǵın edi.
37 Sol kúnleri Tavita awırıp, qaytıs boldı. Adamlar onıń denesin juwıp, joqarıdaǵı bólmege qoydı.
38 Lidda Yaffaǵa jaqın bolǵanlıqtan, Petrdiń sol jerde ekenin esitken shákirtler oǵan eki adamdı jiberip: «Tezirek bizlerge kel», – dep ótinish etti.
39 Petr ornınan turıp, olar menen birge ketti. U'yge kelgende, onı joqarıdaǵı bólmege alıp bardı. Barlıq jesir hayallar Petrdiń átirapına jıynaldı. Olar jılap turıp, Dorkastıń ózleri menen birge jasaǵan waqtında tikken ishki kiyimleri menen kóyleklerin oǵan kórsetti.
40 Petr hámmeni sırtqa shıǵarıp jiberdi de, dize búgip, duwa etti. Sońınan ólige burılıp: – Tavita, ornıńnan tur! – dedi. Hayal kózlerin ashtı da, Petrdi kórip, tikeyip otırdı.
41 Petr qolın berip, onı ornınan turǵızdı. Sońınan iseniwshiler menen jesir hayallardı shaqırdı da, tirilgen Tavitanı olarǵa kórsetti.
42 Bul waqıya tuwralı xabar pútkil Yaffaǵa málim bolıp, kóp adamlar İyemizge isendi.
43 Petr kóp kún Yaffada, Simon atlı teri iylewshiniń úyinde qaldı.

Elshiler 10
1 Kesariyada «İtaliyan» degen áskeriy bólimniń júzbasısı bolǵan Korneliy atlı bir adam bar edi.
2 Ol pútkil shańaraǵı menen Qudaydan qorqatuǵın, dinshil adam edi. Xalıqqa kóp járdem berip, Qudayǵa bárqulla duwa etetuǵın edi.
3 Bir kúni tústen keyin saat úshler shamasında Qudaydıń bir perishtesiniń oǵan kelip: «Korneliy!» dep aytqanın ol bir ayanda anıq kórdi.
4 Korneliydi qorqınısh biylep, ol kózlerin perishtege tikti de: – Newe, İyem? – dedi. Perishte oǵan juwap berip: – Etken duwalarıń menen bergen qayır-sadaqalarıń Qudayǵa jetip bardı. Quday olardı este saqladı.
5 Endi Yaffaǵa adamlardı jiberip, Petr dep atalatuǵın Simon degen bir adamdı shaqırt.
6 Ol úyi teńiz jaǵasında jaylasqan Simon atlı bir teri iylewshiniń úyinde qonaqta, – dedi.
7 O'zi menen sóylesken perishte ketkende, Korneliy xızmetshilerinen ekewin hám óz járdemshileriniń ishinen bir dinshil áskerdi shaqırdı.
8 Olarǵa hámmesin túsindirip, Yaffaǵa jiberdi.
9 Erteńine saat on ekiler shamasında olar jol júrip qalaǵa jaqınlasqanda, Petr duwa etiw ushın tamnıń tóbesine shıqtı.
10 Ol ash bolıp, awqat jegisi keldi. Awqat tayarlanıp atırǵanda, ayrıqsha jaǵdayǵa tústi.
11 Sonda ol aspannıń ashılǵanın hám dasturxan sıyaqlı bir nárseniń tórt múyeshi asılǵan halında jerge túsip kiyatırǵanın kórdi.
12 Onıń ishinde hár túrli tórt ayaqlı janıwarlar, jer bawırlawshılar hám aspan qusları bar edi.
13 Bir dawıs oǵan: – Petr, tur. Soyıp je, – dedi.
14 – Yaq, İyem. Men hesh qashan haram yamasa patas zat jegen emespen, – dedi Petr.
15 Dawıs jáne ekinshi ret esitilip, Petrge: – Qudaydıń hadallaǵanın sen haram deme! – dedi.
16 Bul úsh márte tákirarlanıp, dasturxan dárhal aspanǵa kóterilip ketti.
17 Kórgen ayanınıń neni ańlatatuǵının oylap, Petr hayran bolıp turǵanda, Korneliy jibergen adamlar Simonnıń úyin sorap, qapınıń aldında toqtap qaldı.
18 Olar dawıslap: – Petr dep atalatuǵın Simon usı jerde turıp atır ma? – dep soradı.
19 Petr ele ayan haqqında oylanıp turǵanda, Muxaddes Ruwx oǵan: – A'ne, úsh adam seni izlep júr.
20 Qáne, ornıńnan turıp, tómenge tús. Hesh ekilenbesten, olar menen birge ket. Sebebi olardı Men jiberdim, – dedi.
21 Petr tómenge túsip, adamlarǵa: – Sizler izlep júrgen adam men bolaman. Qanday jumıs penen keldińler? – dedi.
22 Olar Petrge: – Korneliy degen haq hám Qudaydan qorqatuǵın, pútkil yahudiyler húrmet etetuǵın bir júzbası bar. Oǵan bir muxaddes perishte seni úyine shaqırtıp, sózlerińdi tıńlawdı buyırıptı, – dedi.
23 Sonda Petr olardı ishke mirát etip, miyman qıldı. Erteńine Petr turıp, olar menen birge jolǵa shıqtı. Yaffadaǵı tuwısqanlardıń ayırımları da onıń menen birge ketti.
24 Olar kelesi kúni Kesariyaǵa keldi. Korneliy aǵayin-tuwǵanların hám jaqın dosların jıynap, olardı kútip otırǵan edi.
25 Petr úyge kirgende, Korneliy onı qarsı aldı da, ayaqlarına jıǵılıp, oǵan tabındı.
26 Biraq Petr onı turǵızıp: – Tur, men de adamman-ǵo, – dedi.
27 Petr Korneliy menen sóylesip ishke kirgende, kóp adamlardıń jıynalıp otırǵanın kórip,
28 olarǵa bılay dedi: – Yahudiy adamnıń basqa millet adamı menen qarım-qatnasta bolıp, oǵan barıwı qadaǵan ekenin bilesizler. Biraq Quday maǵan hesh adamdı haram hám iplas demew kerekligin kórsetken edi.
29 Sonlıqtan shaqırılǵanımda bas tartpay usı jerge keldim. Endi meni ne sebepten shaqırǵanıńızdı sorawıma bola ma?
30 Korneliy bılay dedi: – Tórt kún aldın usınday waqıtta, tústen keyin saat úshte úyde duwa etip otır edim. Tosattan jarqıraǵan kiyimli bir adam aldımda payda bolıp,
31 maǵan: «Korneliy! Quday seniń duwańdı esitip, bergen qayır-sadaqalarıńdı este saqladı.
32 Yaffaǵa adam jiberip, Petr dep atalatuǵın Simondı shaqırt. Ol teńiz jaǵasında jasaytuǵın teri iylewshi Simonnıń úyinde turıp atır», – dedi.
33 Sonlıqtan men sizge dárriw adam jolladım. Siz de kelip, jaqsı qıldıńız. Endi bizler hámmemiz İyemizdiń sizge buyırǵan hár bir nársesin tıńlaw ushın Quday aldında otırmız.
34 -
35 Sonda Petr bılay dep sózin basladı: – Qudaydıń adamlardı ayırmaytuǵının, biraq O'zinen qorqqan hám haq is islewshi adamdı milletine qaramay qabıl etetuǵının haqıyqattan túsinip turman.
36 Quday İzrail xalqına İysa Masix arqalı tınıshlıq Xosh Xabarın járiyalaǵanın bilesizler. İysa Masix – hár bir adamnıń İyesi.
37 Yaqıya suwǵa shomıldırılıwdı járiyalaǵannan soń, Galiladan baslap pútkil Yahudiyada bolǵan mına waqıyalardan da xabarıńız bar:
38 Quday Nasıralı İysaǵa Muxaddes Ruwx hám qúdiret berip, xızmetke tayınladı. İysa hámme jerdi aylanıp jaqsılıq isledi, shaytannıń qol astında bolǵanlardıń hámmesine shıpa berdi. O'ytkeni Quday Onıń menen birge edi.
39 İysanıń yahudiylerdiń úlkesinde hám Erusalimde islegen isleriniń hámmesine bizler gúwamız. Adamlar Onı atanaq aǵashqa shegelep óltirgen edi.
40 Biraq Quday İysanı úshinshi kúni ólimnen tiriltti hám Onıń adamlarǵa kóriniwine jol qoydı.
41 Ol adamlardıń hámmesine emes, al Qudaydıń aldın ala tańlaǵan gúwalarına, yaǵnıy bizlerge, ólimnen qayta tirilgennen keyin O'zi menen birge iship-jegenlerge kórindi.
42 Ol O'ziniń Quday tárepinen tirilerdi hám ólilerdi húkim etiwshi bolıp tayınlanǵanın xalıqqa járiyalawımızdı hám bul haqqında gúwalıq beriwimizdi buyırdı.
43 Payǵambarlardıń hámmesi İysa haqqında gúwalıq berip, Oǵan isengen hár bir adamnıń gúnaları Onıń atı menen keshiriletuǵının aytqan edi.
44 Petr ele usı sózlerdi sóylep turǵanda, Qudaydıń sózlerin esitken hár bir adamnıń ústine Muxaddes Ruwx tústi.
45 Petr menen birge kelgen iseniwshi yahudiyler Muxaddes Ruwxtıń sıyı basqa millet adamlarınıń ústilerine de jawǵanına tań qalıstı.
46 Sebebi olardıń basqa tillerde sóylep, Qudaydı alǵıslap turǵanın esitti. Sonda Petr:
47 – Bular da anıq bizler sıyaqlı Muxaddes Ruwxtı aldı. Olardıń suwǵa shomıldırılıwına kim qadaǵan ete aladı? – dedi.
48 Solay etip, Petr olardıń İysa Masixtıń atı menen suwǵa shomıldırılıwın buyırdı. Sońınan olar Petrden bir neshe kún qalıwın ótinish etti.

Elshiler 11
1 Elshiler menen Yahudiyadaǵı tuwısqanlar basqa milletlerdiń de Qudaydıń sózin qabıl etkenin esitti.
2 Sonlıqtan Petr Erusalimge kelgende, súnnetli iseniwshiler onı ayıplap:
3 – Sen súnnetsiz adamlardıń úyine barıp, olar menen birge as ishipseń! – dedi.
4 Sonda Petr sóz baslap, bolǵan waqıyanı izbe-izlik penen aytıp berdi:
5 – Men Yaffa qalasında duwa etip otırǵan edim. Ayrıqsha jaǵdayǵa túsip, bir ayan kórdim: dasturxanǵa uqsaǵan bir nárse tórt múyeshi asılǵan halında aspannan túsip, meniń janıma deyin keldi.
6 Kózlerimdi tigip, dasturxanǵa dıqqat penen qaradım. Dasturxannıń ishinde jer júzinde jasawshı tórt ayaqlı janıwarlardı, jabayı haywanlardı, jer bawırlawshılardı hám aspan qusların kórdim.
7 Sonda maǵan bir dawıstıń: «Petr, tur. Soyıp je», – degenin esittim.
8 «Yaq, İyem! Awzıma hesh qashan haram yamasa patas nárse alǵanım joq», – dedim.
9 Dawıs aspannan ekinshi márte esitilip: «Qudaydıń hadallaǵanın sen haram deme!» – dedi.
10 Bul úsh márte tákirarlandı. Sońınan hámmesi jáne aspanǵa alındı.
11 Tap sol waqıtta Kesariyadan maǵan jiberilgen úsh adam men bolıp atırǵan úydiń aldında turǵan edi.
12 Muxaddes Ruwx maǵan hesh ekilenbey olar menen ketiwdi ayttı. Bul altı tuwısqanımız da meniń menen birge shıǵıp, sol adamnıń úyine bardıq.
13 Ol bizlerge qalayınsha bir perishteni kórgenin aytıp berdi. Perishte onıń úyinde payda bolıp, ózine: «Yaffaǵa adam jollap, Petr dep atalatuǵın Simondı shaqırt.
14 Ol saǵan seni hám pútkil xojalıǵıńdı qutqaratuǵın sózlerdi aytadı», – depti.
15 Men sóyley baslaǵannan-aq, eń basta bizlerdiń ústimizge túskendey, olardıń ústilerine de Muxaddes Ruwx tústi.
16 Sonda İyemizdiń mına sózleri yadıma tústi: «Yaqıya suw menen shomıldırdı, al sizler Muxaddes Ruwx penen shomıldırılasızlar».
17 Solay etip, Quday İyemiz İysa Masixqa isenetuǵın bizlerge bergen sıyın olarǵa da berse, Qudayǵa qarsı shıǵatuǵınday men kim bolıppan?
18 Bul sózlerdi esitip, olar tınıshlandı. Qudaydı alǵıslap bılay dedi: – Demek, Quday basqa milletlerge de táwbe etip, máńgilik ómirge iye bolıw múmkinshiligin beripti.
19 Stepan óltirilgen kúnnen baslanǵan quwdalaw sebepli tarqalǵan iseniwshiler Fenikiya, Kipr hám Antioxiyaǵa shekem bardı. Olar Qudaydıń sózin tek yahudiylerge járiyalaytuǵın edi.
20 Biraq, olardıń arasınan kiprlı hám kireneli ayırım adamlar Antioxiyaǵa barıp, greklerge de İyemiz İysa tuwralı Xosh Xabardı járiyalap júrdi.
21 İyemizdiń qúdireti olar menen birge bolǵanlıqtan, kóp adamlar isenip, İyemizdiń jolına tústi.
22 Bul haqqında xabar Erusalimdegi iseniwshilerdiń jámáátine jetip barǵanda, olar Barnabanı Antioxiyaǵa jiberdi.
23 Barnaba sol jerge kelgende, Qudaydıń miyrimin kórip quwandı. Olardıń hámmesine İyemizge shın kewilden sadıq bolıńlar, dep aqıl-násiyat berdi.
24 O'ytkeni ol Muxaddes Ruwxqa tolǵan, isenimi kúshli, jaqsı adam edi. Solay etip, kóp adamlar İyemizge alıp kelindi.
25 Sonda Barnaba Sauldı izlew ushın Tarsusqa ketti.
26 Onı tawıp, Antioxiyaǵa ákeldi. Solay etip, Barnaba menen Saul tolıq bir jıl sol jerdegi iseniwshiler jámááti menen birge jıynalıp, kóp adamlarǵa tálim berdi. Usı Antioxiya qalasındaǵı shákirtler birinshi márte masixıylar dep ataldı.
27 Sol kúnleri Erusalimnen Antioxiyaǵa bir neshe payǵambarlar keldi.
28 Olardan Agabus atlı birewi ornınan turıp, pútkil jer júzinde ashlıq bolatuǵının Muxaddes Ruwxtan ilhamlanıp, boljap ayttı. Bul ashlıq Klavdiy patshanıń zamanında boldı.
29 Sonda shákirtler Yahudiyada jasaytuǵın tuwısqanlarǵa qollarınan kelgeninshe aqshalay járdem beriwge qarar etti.
30 Olar jıynalǵan aqshalardı iseniwshiler jámáátiniń aqsaqallarına Barnaba hám Saul arqalı jiberip, usı qarardı orınladı.

Elshiler 12
1 Sol waqıtta patsha Hirod iseniwshiler jámáátiniń geybir adamların quwdalaw ushın tutqınǵa aldı.
2 Ol Yuxannıń tuwısqanı Yaqıptı qılısh penen óltirtti.
3 Bunıń yahudiy basshılarına jaqqanın kórip, izinen Petrdi de uslatpaqshı boldı. Ashıtqısız nan bayramı kúnleri edi.
4 Hirod Petrdi uslatıp, qamaqqa saldırdı. Onı qarawıllawdı hár biri tórt áskerden ibarat bolǵan tórt áskeriy toparǵa tapsırdı. Sebebi Qutqarılıw bayramınan soń, onı xalıqtıń aldına shıǵarıw niyetinde edi.
5 Solay etip, Petr qamaqqa alındı. Biraq iseniwshiler jámááti ol ushın Qudayǵa bar jigeri menen duwa etti.
6 Hirodtıń Petrdi xalıqtıń aldına shıǵarmaqshı bolǵan kúninen aldıńǵı kúni túnde, ol eki áskerdiń ortasında qos shınjır menen baylawlı halında uyıqlap atır edi. Qapınıń awzında turǵan qarawıllar da qamaqtı qarawıllap tur edi.
7 Tosattan İyemizdiń bir perishtesi payda bolıp, qamaqtıń ishi jarqırap ketti. Perishte Petrdiń búyirinen túrtip, onı oyattı da: – Tez ornıńnan tur, – degende, Petrdiń qollarındaǵı shınjırlar sheshilip, túsip ketti.
8 Perishte oǵan: – Belińdi buwıp, ayaq kiyimińdi kiy, – dedi. Petr usılay isledi. Perishte oǵan: – Shapanıńdı kiyip, meniń izime er, – dedi.
9 Petr qamaqxana bólmesinen shıǵıp, onıń izine erdi. Biraq, perishteniń qılıp atırǵan isleriniń ońında bolıp atırǵanın bilmey, ayan kórip turman, dep oyladı.
10 Olar birinshi hám ekinshi qarawıllardan ótip, qalaǵa shıǵatuǵın temir dárwazaǵa keldi. Dárwaza olarǵa óz-ózinen ashıldı. Olar sırtqa shıǵıp bir kóshe ótkende, perishte birden Petrdiń janınan ǵayıp boldı.
11 Sonda ózine kelgen Petr: «İyemizdiń O'z perishtesin jiberip, meni Hirodtıń qolınan hám yahudiy xalqınıń meniń basıma túsedi, dep kútken barlıq bálelerden qutqarǵanın endi haqıyqattan túsinip turman», – dedi.
12 Petr bunı túsingennen soń, Mark dep atalatuǵın Yuxannıń anası Máriyamnıń úyine ketti. Ol jerde kóp adamlar jıynalıp, duwa etip otırǵan edi.
13 Petr sırtqı qapını qaqqanda, Roda atlı bir xızmetshi qız kim ekenin biliw ushın qapıǵa keldi.
14 Ol Petrdiń dawısın tanıp, qattı quwanǵanınan qapını ashpay, qaytadan ishke juwırıp: «Petr qapınıń aldında tur», – dep xabar berdi.
15 «Esiń durıs pa?» – desti oǵan. Al qız sózinde turıp alǵanlıqtan, olar: «Bul onıń perishtesi», – dedi.
16 Biraq Petr qapını qaǵıwdı dawam etti. Olar qapını ashıp, onı kórgende hayran qalıstı.
17 Petr olarǵa úndemewlerin qolı menen ımlap kórsetti de, İyemizdiń onı qamaqtan qalay shıǵarǵanın aytıp berdi. Sońınan: «Bul xabarlardı Yaqıpqa hám basqa tuwısqanlarımızǵa jetkizińler», – dep, sol jerden shıǵıp, basqa jaqqa ketti.
18 Tań atqanda, Petrge ne bolǵanın túsinbey, áskerler qattı albırastı.
19 Hirod Petrdi izletti. Taba almaǵannan soń, qarawıllardı sorawǵa tutıp, olardı óltiriwdi buyırdı. Bunnan soń, Hirod Yahudiyadan Kesariyaǵa ketip, bir qansha waqıt sol jerde qaldı.
20 Ol Tir hám Sidon turǵınlarına qáhárli edi. Sonda olar óz ara kelisip, Hirodqa keldi. Patshanıń isenimli xızmetshisi Blastustı óz táreplerine awdarıp, jarastırıwdı soradı. O'ytkeni olardıń úlkesiniń azıq-awqatı patshanıń úlkesinen ǵárezli edi.
21 Belgilengen kúnde patshalıq lipasların kiygen Hirod taxtına otırdı da, xalıqqa sóz sóyledi.
22 Sonda xalıq: «Bul adamnıń dawısı emes, qudaydıń dawısı», – dep baqırıstı.
23 Sol waqıtta-aq İyemizdiń bir perishtesi Hirodtı urıp jiberdi. Sebebi ol Qudayǵa beriw kerek bolǵan dańqtı ózi alǵan edi. Sonda onıń denesin qurtlar kemirip, ol jan tapsırdı.
24 Al Qudaydıń sózi jayılıp, iseniwshilerdiń sanı arta berdi.
25 Tapsırmanı orınlaǵan Barnaba menen Saul Mark dep atalatuǵın Yuxandı ózleri menen birge alıp, Erusalimnen qaytıp keldi.

Elshiler 13
1 Antioxiyadaǵı iseniwshiler jámáátinde payǵambarlar hám muǵallimler bar edi. Olar: Barnaba, Negr dep atalatuǵın Simon, kireneli Lukiy, úlke patshası Hirod penen birge tárbiyalanǵan Manaim hám Saul.
2 Olar İyemizge sıyınıp, oraza tutıp otırǵanda, Muxaddes Ruwx bılay dedi: «Men shaqırǵan is ushın, Maǵan Barnaba menen Sauldı ajıratıp berińler».
3 Solay etip, olar oraza tutıp, duwa etkennen soń, Barnaba menen Sauldıń ústine qolların qoydı hám olardı jolǵa shıǵarıp saldı.
4 Muxaddes Ruwx tárepinen jiberilgen Barnaba menen Saul Selevkiyaǵa barıp, sol jerden keme menen Kiprǵa júzip ótti.
5 Olar atawdaǵı Salamis degen qalaǵa kelip, yahudiylerdiń májilisxanalarında Qudaydıń sózin járiyaladı. Mark dep atalatuǵın Yuxan da olar menen birge bolıp, olarǵa xızmet etip júrdi.
6 Olar pútkil atawdı bastan-ayaq basıp ótip, Paposqa keldi. Sol jerde Bareshu atlı sıyqırshı hám jalǵan payǵambar bolǵan bir yahudiydi ushırattı.
7 Ol hákim Sergiy Paveldiń keńesgóyi bolıp, onıń menen birge júretuǵın edi. Hákim aqıllı adam bolǵanlıqtan, Barnaba menen Sauldı shaqırtıp, Qudaydıń sózin tıńlamaqshı boldı.
8 Biraq, grek tilinde atı Elimas bolǵan jańaǵı sıyqırshı olarǵa qarsılıq kórsetip, hákimniń iseniwine tosqınlıq etiwge tırıstı.
9 Sonda Muxaddes Ruwxqa tolǵan Saul, yaǵnıy Pavel kózlerin Elimasqa tigip:
10 – Háy, kewli hár qıylı hiyle menen jalǵanǵa tolı shaytannıń balası! Sen hár qanday haqıyqatlıqtıń dushpanısań! İyemizdiń tuwrı jolların burmalawdı qoyasań ba, joq pa?
11 Mine, endi İyemiz saǵan qarsı qolın kóterdi. Sen soqır bolıp qalıp, bir qansha waqıt quyash jaqtısın kóre almaytuǵın bolasań, – dedi. Sol waqıtta-aq onıń kózlerin qarańǵı túnek qapladı hám ol qolınan uslap ózin jeteleytuǵın adamdı izlep, átirapın sıypalay basladı.
12 Hákim bolǵan waqıyanı kórip, isendi. O'ytkeni İyemiz tuwralı táliymatqa hayran qalǵan edi.
13 Pavel menen onıń joldasları Papostan kemege minip, Pamfiliyanıń Pergiya qalasına keldi. Al Yuxan olardı qaldırıp, Erusalimge qaytıp ketti.
14 Olar Pergiyadan jolın dawam etip, Pisidiyanıń Antioxiya qalasına bardı. Dem alıs kúni májilisxanaǵa kirip otırdı.
15 Muxaddes Nızam hám payǵambarlardıń Jazıwlarınan oqılǵannan soń, májilisxananıń basshıları olarǵa: «Tuwısqanlar, xalıqqa aytatuǵın násiyat sózlerińiz bolsa, márhámat, aytıńlar», – dep xabar jiberdi.
16 Pavel ornınan turdı da, qolı menen isharat etip bılay dedi: – Háy, izraillılar hám Qudayǵa sıyınatuǵın basqa millet adamları, tıńlańlar!
17 Bul İzrail xalqınıń Qudayı biziń ata-babalarımızdı tańlap, olar Mısır elinde jat bolıp jasaǵanda, olardı úlken xalıq qıldı. Sońınan O'ziniń qúdiretli qolı menen olardı sol jerden alıp shıqtı.
18 Shólde shama menen qırıq jıl olardıń qıńırlıǵına shıdadı.
19 Kanan jerinde jeti milletti joq qılıp, olardıń jerin O'z xalqına miyras etip berdi.
20 Bulardıń hámmesi tórt júz eliw jılday dawam etti. Sońınan Quday Samuel payǵambardıń zamanına deyin olarǵa biylerdi berdi.
21 Bunnan keyin xalıq patsha soraǵanda, Quday olarǵa Benamin urıwınan bolǵan Kistiń ulı Sauldı berdi. Saul qırıq jıl patshalıq etti.
22 Quday onı taxttan túsirgennen soń, olardıń ústilerinen Dawıttı patsha etip qoydı. Quday ol tuwralı mınaday gúwalıq berdi: «Men kewlimdegidey bir adamdı, İshay ulı Dawıttı taptım. Ol Meniń hár bir tilegimdi orınlaydı».
23 Quday O'z wádesi boyınsha onıń urpaǵınan İzraildıń Qutqarıwshısı İysanı shıǵardı.
24 İysa kelmesten burın Yaqıya pútkil İzrail xalqına táwbe etip suwǵa shomıldırılıwdı járiyaladı.
25 Yaqıya xızmetin tamamlawǵa shamalasqanda bılay degen edi: «Meni kim dep oylaysızlar? Men Masix emespen. Biraq Ol mennen keyin keledi. Men Onıń ayaq kiyiminiń bawın sheshiwge de ılayıqlı emespen».
26 Tuwısqanlarım, İbrayımnıń urpaqları hám Qudayǵa sıyınatuǵın basqa millet adamları! Bul qutqarılıw sózleri bizlerge jiberilgen.
27 Erusalimde jasaytuǵınlar hám olardıń basshıları İysanıń kim ekenin bilmedi hám hár dem alıs kúni oqılatuǵın payǵambarlardıń Ol tuwralı jazǵan sózlerin túsinbedi. Sonlıqtan olar İysanı húkim etip, payǵambarlardıń sózlerin ámelge asırdı.
28 Onnan ólim jazasına ılayıqlı hesh qanday ayıp taba almasa da, Pilattan Onı óltiriwdi soradı.
29 Ol haqqında jazılǵanlardıń hámmesin orınlaǵannan soń, olar Onı atanaq aǵashtan túsirip, qábirge qoydı.
30 Biraq, Quday Onı ólimnen tiriltti.
31 İysa O'zi menen Galiladan Erusalimge kelgenlerge kóp kúnler dawamında kórinip júrdi. Endi bul adamlar xalıq aldında Onıń gúwaları boldı.
32 Bizler de sizlerge Qudaydıń ata-babalarımızǵa wáde etken Xosh Xabarın járiyalap atırmız.
33 Ol İysanı tiriltiwi arqalı olardıń urpaqları bolǵan bizler ushın sol wádeni ámelge asırdı. Zaburdıń ekinshi jırında bılay dep jazılǵan: «Sen Meniń Ulımsań, Búgin Men Saǵan A'ke boldım».
34 İysanı hesh qashan shiritpey, ólimnen qayta tiriltetuǵını haqqında Quday bılay degen: «Men sizlerge Dawıtqa wáde etken muxaddes hám haqıyqıy jarılqawımdı beremen».
35 Sonlıqtan basqa bir jerde bılay delingen: «O'z Muxaddesińniń shiriwine jol qoymaysań».
36 Dawıt óz zamanında Qudaydıń erki boyınsha xızmet etkennen soń kóz jumıp, óz ata-babalarınıń qasına qoyıldı hám denesi shirip ketti.
37 Biraq, Quday tiriltken Adamnıń denesi shirimedi.
38 Solay etip, tuwısqanlarım, mınanı bilip alıńlar: gúnalarıńızdıń usı İysa arqalı keshiriletuǵını sizlerge járiyalanıp atır.
39 Muwsanıń Nızamı menen sizler hesh bir gúnadan aqlana almas edińiz. Biraq İysaǵa isengen hár bir adam Ol arqalı aqlanadı.
40 Endi abaylı bolıńlar! Payǵambarlardıń aytqan mına sózleri basıńızǵa túspesin:
41 «Qarańlar, háy, mazaq etiwshiler, Tań qalısıp, nabıt bolıńlar! Sebebi Men sizler jasaǵan kúnlerde bir is isleymen, Onı birew sizlerge aytıp berse de, isenbes edińler».
42 Pavel menen Barnaba májilisxanadan shıǵıp baratırǵanda, adamlar olardan kelesi dem alıs kúni de usılar haqqında aytıwın ótinish etti.
43 Májilisxanadaǵı xalıq tarqaǵanda, yahudiyler hám yahudiy dinine ótken Qudayǵa sıyınatuǵınlardıń kóbisi Pavel menen Barnabaǵa erip júrdi. Pavel menen Barnaba olar menen sóylesip, Qudaydıń miyrimine súyenip jasawdı úgit-násiyat etti.
44 Kelesi dem alıs kúni qala xalqınıń derlik hámmesi Qudaydıń sózin tıńlaw ushın jıynaldı.
45 Biraq yahudiyler sonsha xalıqtı kórip, qızǵanıshqa toldı. Paveldiń sózlerine qarsı shıǵıp, onı mazaq etti.
46 Sonda Pavel menen Barnaba batırlıq penen juwap qaytarıp bılay dedi: – Qudaydıń sózin dáslep sizlerge járiyalawımız kerek edi. Sizler onı qabıl almaǵanlıqtan hám ózlerińizdi máńgilik ómirge ılayıqlı kórmegenlikten, bizler endi basqa milletlerge ketemiz.
47 O'ytkeni İyemiz bizlerge bılay dep buyırǵan edi: «Dúnyanıń hámme jerine qutqarılıw ákeliwiń ushın, Seni basqa milletler ushın nur etip qoydım».
48 Basqa millet adamları bunı esitkende quwanıp ketip, İyemizdiń sózin alǵısladı. Máńgilik ómir ushın tańlanǵanlardıń hámmesi isendi.
49 Solay etip, İyemizdiń sózi pútkil úlke boylap jayıldı.
50 Biraq yahudiyler Qudayǵa sıyınatuǵın húrmetli hayallardı hám qala basshıların úgitlep, Pavel menen Barnabaǵa qarsı qoydı hám olardı quwdalatıp, úlkeden quwdırıp jiberdi.
51 Sonda Pavel menen Barnaba olarǵa qarsı eskertiw retinde ayaqlarınıń shańın qaǵıp, İkoniyaǵa ketti.
52 Al shákirtler quwanıshqa hám Muxaddes Ruwxqa tolıp-tasa berdi.

Elshiler 14
1 İkoniyada Pavel menen Barnaba ádettegidey yahudiylerdiń májilisxanasına barıp, sonday tásirli waz aytqanlıqtan, yahudiylerden de, greklerden de kóp adam isendi.
2 Biraq, isenbeytuǵın yahudiyler basqa millet adamların tuwısqanlarǵa qarsı óshegistirip, olardıń aqıl-oyın uwladı.
3 Sonlıqtan ol jerde uzaq waqıt qalǵan Pavel menen Barnaba İyemizge súyenip, Qudaydıń sózin batırlıq penen aytıp júrdi. İyemiz olar arqalı káramatlı belgiler hám tań qalarlıq nárselerdi kórsetip, O'z miyrimi haqqında sózlerdi tastıyıqladı.
4 Qala xalqı ekige bólinip, geybirewleri yahudiylerdiń, geybirewleri elshilerdiń tárepine ótti.
5 Yahudiyler menen basqa millet adamları óz basshıları menen birlikte elshilerge jábir berip, olardı tas penen urmaqshı boldı.
6 Biraq bunı bilip qoyǵan Pavel menen Barnaba Likaoniyanıń Listra, Derbe qalalarına hám sol átiraplarǵa qashıp barıp,
7 sol jerlerde de Xosh Xabardı járiyalawdı dawam etti.
8 Listrada eki ayaǵı láń bir adam bar edi. Ol ishten láń bolıp tuwılıp, hesh qashan júrmegen edi.
9 Bul adam Paveldiń sózlerin tıńlap otırǵanda, Pavel oǵan tigilip qarap, shıpa tabatuǵınına isenimi bar ekenin kórdi de,
10 qattı dawıslap: – Ayaqlarıńda tik tur, – dedi. Sol adam ornınan ushıp turdı da, júre basladı.
11 Xalıq Paveldiń islegen isin kórgende, likaoniya tilinde: – Qudaylar adam pishinine enip, bizlerge kelipti, – dep baqırıstı.
12 Olar Barnabanı Zevs, Paveldi sóz sóylegeni ushın Germes dep atadı.
13 Qalanıń sırtında jaylasqan Zevs ibadatxanasınıń ruwxaniyi qala dárwazasına ógizlerdi hám gúl sheńberlerin alıp keldi de, xalıq penen birlikte elshilerge qurbanlıq bermekshi boldı.
14 Biraq elshiler – Barnaba menen Pavel bunı esitkende kiyimlerin jırtıp, kópshiliktiń arasına ózlerin urdı da, bılay dep baqırdı:
15 – Adamlar! Nege bunday islep atırsızlar? Bizler de sizler sıyaqlı adamlarmız-ǵo! Sizlerdiń bul mánissiz nárselerdi taslap, aspandı, jerdi, teńizdi hám olardıń ishindegilerdiń hámmesin jaratqan tiri Qudayǵa qaytıwıńız ushın Xosh Xabardı járiyalap atırmız.
16 Quday ótken áwladlardıń waqtında barlıq milletlerdi óz ómir jolları menen júriwge qaldırdı.
17 Soǵan qaramastan, O'zi haqqında gúwalıq beriwdi toqtatpay, sizlerge jaqsılıq islep kelmekte: Ol aspannan jawın jawdırıp, jemislerge bay máwsimlerdi beredi. Sizlerdi azıq penen toydırıp, júregińizdi quwanıshqa toltıradı.
18 Usı sózler menen, olar ózlerine qurbanlıq bermewge xalıqtı zorǵa degende kóndirdi.
19 Biraq Pisidiyanıń Antioxiya hám İkoniya qalalarınan kelgen ayırım yahudiyler xalıqtı óz tárepine awdırıp, Paveldi tas penen urdı. Onı óldi dep oylap, qalanıń sırtına súyrep shıǵarıp tasladı.
20 Degen menen, shákirtler átirapına jıynalǵanda, Pavel ózine kelip ornınan turdı da, qalaǵa qayttı. Erteńine ol Barnaba menen birge Derbege ketti.
21 Olar Xosh Xabardı Derbe qalasında járiyalap, kóp shákirt arttırǵannan soń, Pisidiyadaǵı Listra, İkoniya hám Antioxiya qalalarına qaytıp keldi.
22 Jol-jónekey shákirtlerdiń janlarına kúsh-quwat berip, isenimde bekkem turıwdı úgit-násiyat etti de: «Qudaydıń Patshalıǵına kiriwimiz ushın, kóp qıyınshılıqlardan ótiwimiz tiyis», – dedi.
23 Pavel menen Barnaba hár bir iseniwshi jámáátte aqsaqallardı tayınladı. Oraza tutıp, duwa etkennen soń, olardı ózleri burınnan isenetuǵın İyemiz İysanıń qolına tapsırdı.
24 Sońınan olar Pisidiya úlkesi arqalı ótip, Pamfiliya úlkesine keldi.
25 Pergiyada Qudaydıń sózin járiyalaǵannan soń, Antaliyaǵa ketti.
26 Sol jerden keme menen Antioxiyaǵa qayttı. Bul qalada olar ózlerine tapsırılǵan is ushın ózlerin Qudaydıń miyrimine baǵıshlaǵan edi. Olar sol isti endi orınladı.
27 Ol jerge jetkende, olar iseniwshiler jámáátin bir jerge jıynap, Qudaydıń ózleri arqalı neler islegenin, basqa milletlerge isenim qapısın qalay ashqanın bildirdi.
28 Olar sol jerdegi shákirtler menen birge uzaq waqıt qaldı.

Elshiler 15
1 Yahudiyadan Antioxiyaǵa geybir iseniwshiler kelip, tuwısqanlarǵa: «Eger Muwsanıń úrp-ádeti boyınsha súnnet etilmeseńler, qutqarıla almaysızlar», – dep tálim bere basladı.
2 Pavel hám Barnaba olar menen aytısıp, qattı tartısıp qaldı. Aqırında Pavel hám Barnabaǵa, jáne de olar menen birge basqa bir neshe tuwısqanǵa Erusalimdegi elshiler menen aqsaqallarǵa barıp, usı máseleni sheshiw tapsırıldı.
3 Solay etip, olar iseniwshiler jámááti tárepinen jiberilip, Fenikiya hám Samariya úlkelerinen ótti. Jol-jónekey basqa milletlerdiń İyemizdiń jolına túskenin aytıp, sol jerdegi tuwısqanlarǵa úlken quwanısh baǵıshladı.
4 Erusalimge kelgende, olar iseniwshiler jámááti, elshiler hám aqsaqallar tárepinen jaqsı qabıl etildi. Qudaydıń ózleri arqalı islegen hámme nársesin olarǵa bildirdi.
5 Biraq, pariseyler arasınan shıqqan ayırım iseniwshiler orınlarınan turıp: – İseniwshi bolǵan basqa millet adamları da súnnet etilip, olarǵa Muwsanıń Nızamın orınlawdı buyırıw tiyis, – dedi.
6 Elshiler menen aqsaqallar bul másele boyınsha másláhátlesiw ushın jıynaldı.
7 Uzaq talqılawdan soń Petr ornınan turıp, olarǵa bılay dedi: – Tuwısqanlar! Basqa milletlerdiń Xosh Xabardı meniń awzımnan esitip iseniwi ushın, Quday kóp waqıt burın arańızdan meni tańlaǵanın bilesizler.
8 Adamnıń kewlin biletuǵın Quday Muxaddes Ruwxtı bizlerge bergeni sıyaqlı, basqa milletlerge de berip, olardı qabıl etkenin kórsetti.
9 Quday olardıń kewillerin isenimleri arqalı tazalap, bizler menen olardıń arasına ayırmashılıq qoymadı.
10 Olay bolsa, endi ne ushın ata-babalarımız da, ózlerimiz de kóterip júre almaǵan moyıntırıqtı shákirtlerdiń moynına salıp, Qudaydı sınap atırsızlar?
11 Olardıń İyemiz İysanıń miyrimi menen qutqarılatuǵınınday, bizler de ózlerimizdiń solay qutqarılatuǵınımızǵa isenemiz.
12 Sonda jıynalǵanlardıń hámmesi tınıshlanıp, Barnaba menen Paveldi tıńlay basladı. Olar ózleri arqalı Qudaydıń basqa milletler arasında kórsetken káramatlı belgileri menen tań qalarlıq nárseleri haqqında aytıp berdi.
13 Olar sózlerin tawısqannan soń, Yaqıp sóz baslap bılay dedi: – Tuwısqanlar, maǵan qulaq salıńlar!
14 Basqa milletlerden O'zine tiyisli bir xalıq shıǵarıw ushın, Quday olarǵa dáslep qalay miyrimlilik kórsetkenin Simon Petr bayan etken edi.
15 Payǵambarlardıń sózleri de usıǵan tuwrı keledi. Bılay dep jazılǵan:
16 «Bunnan keyin Men qaytıp kelip, Dawıttıń qulap qalǵan úyin qayta quraman. Qıyralǵanlardı dúzetip, qayta tikleymen.
17 Solay etip, qalǵan adamlar hám Meniń atım menen atalıwshı barlıq milletler İyesin – Meni izlep tapsın.
18 Bulardı áyyemnen bildirgen İyemiz usılay deydi».
19 Sonlıqtan, meniń pikirimshe, Qudaydıń jolına túsken basqa millet adamların qıynamawımız kerek.
20 Biraq, butlarǵa soyılıp haramlanǵan qurbanlıq góshinen, buzıqshılıqtan, buwındırılıp óltirilgen haywanlardıń góshinen hám qannan awlaq bolıwların jazıp jiberiwimiz tiyis.
21 O'ytkeni áyyemgi waqıtlardan beri Muwsanıń Nızamı hár bir qalada járiyalanıp kiyatır hám hár dem alıs kúni májilisxanalarda oqılmaqta.
22 Solay etip, pútkil iseniwshiler jámááti menen elshiler hám aqsaqallar ózleriniń arasınan adamlardı saylap, olardı Pavel hám Barnaba menen birge Antioxiyaǵa jiberiwge qarar etti. Saylanǵanlar: tuwısqanlar arasında basshılıq etip júrgen Barsaba dep atalatuǵın Yahuda menen Sila edi.
23 Olar arqalı mına xattı jazıp jiberdi: «Húrmetli tuwısqanlarımız! Tuwısqanlarıńız bolǵan biz, elshiler hám aqsaqallardan, Antioxiya, Siriya hám Kilikiyadaǵı basqa millet adamları bolǵan siz, tuwısqanlarǵa sálem!
24 Aramızdaǵı ayırım adamlardıń sizlerge barǵanın hám óz sózleri menen sizlerdi táshiwishke salıp, aqılıńızdı hayran qılǵanın esittik. Bizler olarǵa hesh qanday jol-jorıq bermegen edik.
25 Sonlıqtan aramızdan bir neshe adamdı saylap, súyikli tuwısqanlarımız Barnaba hám Pavel menen birlikte sizlerge jiberiwdi bir awızdan maqul taptıq.
26 Bular ekewi İyemiz İysa Masixtıń atı ushın ómirlerin baǵıshlaǵan adamlar.
27 Sizlerge jáne de Yahuda menen Silanı jiberip atırmız. Olar bul jazǵanlarımızdı awızsha aytıp beredi.
28 Sebebi Muxaddes Ruwx hám bizler áhmiyetli bolǵan bul qaǵıydalardan tısqarı sizlerge hesh nárseni júklemewdi maqul taptıq:
29 sizler butlarǵa soyılǵan qurbanlıq góshinen, qannan, buwındırılıp óltirilgen haywanlardıń góshinen hám buzıqshılıqtan awlaq bolıńlar. Usılardan saqlansańlar, jaqsı is qılǵan bolasızlar. Aman bolıńlar!»
30 Solay etip, jiberilgenler jolǵa shıǵıp, Antioxiyaǵa keldi. Jámáátti bir jerge jıynap, olarǵa xattı tapsırdı.
31 İseniwshiler xattı oqıp, ondaǵı kewil kóteriwshi sózlerge quwandı.
32 Payǵambarshılıq sıyın alǵan Yahuda menen Sila tuwısqanlarǵa kóp sózler menen aqıl-násiyat aytıp, ruwxıy kúsh-quwat berdi.
33 Bir qansha waqıt sol jerde bolǵannan soń, tuwısqanlar olardı aman-esen shıǵarıp salıp, jollaǵanlarǵa qaytardı. [
34 ]
35 Al Pavel menen Barnaba Antioxiyada boldı. Olar kóplegen adamlar menen birlikte İyemizdiń sózin úyretip, járiyalap júrdi.
36 Bir qansha waqıttan soń, Pavel Barnabaǵa: – Endi izimizge qaytıp, bizler İyemizdiń sózin járiyalaǵan hár bir qaladaǵı tuwısqanlarımızǵa barayıq, olardıń hal-jaǵdayın kóreyik, – dedi.
37 Barnaba Mark dep atalatuǵın Yuxandı birge alıp júrmekshi boldı.
38 Biraq Pavel Pamfiliyada ózlerin taslap ketip, birlikte baslaǵan isti dawam etpegen Marktı ózleri menen birge alıp júriwdi maqul kórmedi.
39 Solay etip, olardıń arasında keskin túsinbewshilik bolıp, bir-birinen bólindi. Barnaba Marktı alıp, keme menen Kiprǵa ketti.
40 Al Pavel Silanı tańladı hám tuwısqanlar tárepinen İyemizdiń miyrimine tapsırılǵannan soń, jolǵa shıqtı.
41 Ol Siriya hám Kilikiya úlkelerin aralap, iseniwshi jámáátlerdi bekkemlep júrdi.

Elshiler 16
1 Pavel Derbege, sońınan Listraǵa keldi. Sol jerde anası iseniwshi yahudiy, al ákesi grek bolǵan Timofey atlı shákirt bar edi.
2 Listra hám İkoniyadaǵı tuwısqanlar ol haqqında jaqsı pikirde edi.
3 Timofeydi ózi menen birge alıp júriwdi qálegen Pavel sol jerdegi yahudiyler sebepli, onı súnnet ettirdi. O'ytkeni hámme Timofeydiń ákesiniń grek ekenin biletuǵın edi.
4 Olar qaladan-qalaǵa ótip, Erusalimdegi elshiler menen aqsaqallar belgilegen qaǵıydalardı iseniwshilerge orınlaw ushın tapsırdı.
5 Solay etip, iseniwshi jámáátlerdiń isenimi bekkemlenip, sanı kúnnen-kúnge arta berdi.
6 Qudaydıń sózin Aziya úlkesinde jayıwǵa Muxaddes Ruwx tıyım salǵanlıqtan, Pavel menen onıń joldasları Frikiya hám Galatiya úlkelerin aralap júrdi.
7 Olar Misiyanıń shegarasına kelgende, Bitiniyaǵa kirmekshi boldı, biraq İysanıń Ruwxı olarǵa ruxsat bermedi.
8 Sonlıqtan olar Misiyadan ótip, Troas qalasına keldi.
9 Sol kúni túnde Pavel ayan kórdi. Makedoniyalı bir adam onıń aldında turıp: «Makedoniyaǵa kelip, bizlerge járdem ber», – dep ótindi.
10 Pavel bul ayandı kórgennen soń, bizler dárriw Makedoniyaǵa barıwdıń háreketin isledik. Sebebi Quday bizlerdi olarǵa Xosh Xabardı járiyalawǵa shaqırıp atır, degen juwmaqqa keldik.
11 Bizler Troastan keme menen shıǵıp, tuwrı Samotrakiyaǵa, erteńine Neapoliske júzip bardıq.
12 Ol jerden Makedoniya úlkesiniń eń baslı qalası, Rimniń qol astında bolǵan Filipke jetip keldik. Bul qalada bir neshe kún qaldıq.
13 Bizler bul jerde yahudiyler duwa etetuǵın orın bar dep oylap, dem alıs kúni qala dárwazasınan sırtqa, dáryanıń jaǵasına shıqtıq. Bizler otırıp, sol jerge jıynalǵan hayallarǵa sóyley basladıq.
14 Tıńlawshılar arasında Tiatira qalasınan kelgen, qımbat bahalı gezlemelerdi satıwshı Lidiya atlı bir hayal bar edi. Ol Qudayǵa sıyınatuǵın edi. Paveldiń sózlerine qulaq salıwı ushın, İyemiz onıń kewlin ashtı.
15 Lidiya úy-ishi menen birge suwǵa shomıldırılǵannan soń, bizlerdi úyine mirát etip: «Meni İyemizge isenedi, dep esaplaytuǵın bolsańlar, kelińler, úyimde bolıńlar», – dep bizlerdi kóndirdi.
16 Bir kúni bizler duwa etetuǵın jerge baratırǵanımızda, palkerlik penen shuǵıllanatuǵın jawız ruwxlı bir shorıǵa duslastıq. Bul qız palkerlik penen xojayınlarına kóp payda keltiretuǵın edi.
17 Ol Pavel menen bizlerdiń izimizge túsip: – Bul adamlar – Qúdiretli Qudaydıń xızmetshileri, olar sizlerge qutqarılıw jolın járiyalap atır! – dep baqırıp júrdi.
18 Bul kóp kún tákirarlandı. Aqırında Paveldiń janına tiyip, ol arqasına burıldı da, qızdıń ishindegi jawız ruwxqa: – İysa Masix atı menen buyıraman: onnan shıǵıp ket! – dedi. Jawız ruwx qızdıń ishinen dárhal shıǵıp ketti.
19 Shorınıń xojayınları payda kóriwden úmitleriniń úzilgenin bilip, Pavel menen Silanı uslap aldı da, bazar maydanındaǵı basshılarǵa súyrep apardı.
20 Olardı Rim hákimleriniń aldında turǵızıp: – Mına yahudiyler qalamızdı astan-kesten etpekte.
21 Biz rimlilerge qabıl etiwge de, orınlawǵa da bolmaytuǵın úrp-ádetlerdi járiyalap júr, – desti.
22 Xalıq ta olarǵa qosılıp, elshilerge qarsı shıqtı. Hákimler Pavel menen Silanıń kiyimlerin jırtıp sheshtirdi de, tayaq penen sabawǵa buyrıq berdi.
23 Olardı kóp sabatqannan soń, qamaqqa saldırdı hám qamaqxana xızmetkerine olardı jaqsılap qarawıllawdı buyırdı.
24 Usınday buyrıq alǵan qamaqxana xızmetkeri olardı qamaqxananıń ishki bólmesine qamap, ayaqların buǵaw menen qısıp tasladı.
25 Túnniń ortalarında Pavel menen Sila duwa etip, Qudaydı alǵıslaytuǵın qosıq aytıp otırǵan edi. Basqa tutqınlar da olardı tıńladı.
26 Birden jer qattı qozǵalıp, qamaqxananıń tırnaǵı silkindi hám sol waqıtta-aq barlıq qapılar ashılıp, hámmeniń shınjırları sheshilip ketti.
27 Uyqıdan oyanǵan qamaqxana xızmetkeri qamaqxananıń qapılarınıń ashıq ekenin kórdi. Tutqınlar qashıp ketti, dep oylaǵan ol ózin óltirmekshi bolıp, qılıshın suwırıp aldı.
28 Biraq Pavel bálent dawıs penen baqırıp: – O'z janıńa qastıyanlıq etpe, hámmemiz usı jerdemiz, – dedi.
29 Qamaqxana xızmetkeri shıra ákeldirip, ishke juwırıp kirdi de, qaltırap, Pavel menen Silanıń aldına jıǵıldı.
30 Olardı sırtqa shıǵarıp: – Mırzalar, qutqarılıwım ushın ne islewim kerek? – dep soradı.
31 Olar: – İyemiz İysaǵa isen, sonda sen de, úy-ishiń de qutqarılasız, – dedi.
32 Sońınan olar onıń ózine hám úyindegilerdiń hámmesine İyemizdiń sózin ayttı.
33 Qamaqxana xızmetkeri túnniń sol sátinde olardı alıp ketip, jaraqatların juwdı da, dárriw ózi hám pútkil úy-ishi suwǵa shomıldırıldı.
34 Ol Pavel menen Silanı úyine ákelip, aldılarına dasturxan jaydı. Qudayǵa isengenine pútkil úy-ishi menen quwandı.
35 Tań atqanda, hákimler: «Sol adamlardı bosatıńlar», – degen buyrıq penen saqshılardı jolladı.
36 Qamaqxana xızmetkeri bul sózlerdi Pavelge xabarlap: – Hákimler sizlerdi bosatıw ushın adam jollaptı. Endi shıǵıp, aman-esen kete berińler, – dedi.
37 Biraq Pavel saqshılarǵa bılay dedi: – Rim puqaraları bolǵan bizlerdi xalıq aldında húkimsiz sabap, qamaqqa saldı. Endi bizlerdi jasırın quwıp jibermekshi me? Bul bolmaydı! Bizlerdi ózleri kelip shıǵarsın!
38 Saqshılar bul sózlerdi hákimlerge jetkizip bardı. Hákimler Pavel menen Silanıń Rim puqaraları ekenin esitkende qorqıp ketti.
39 Kelip, keshirim soradı. Sońınan olardı sırtqa shıǵarıp, qaladan ketiwlerin ótindi.
40 Pavel menen Sila qamaqtan shıǵıp, Lidiyanıń úyine bardı. Sol jerde tuwısqanlardı kórip, olardı jigerlendirgennen soń, jolǵa shıqtı.

Elshiler 17
1 Olar Amfipolis hám Apolloniyadan ótip, Salonikaǵa keldi. Bul jerde yahudiylerdiń bir májilisxanası bar edi.
2 Pavel óz ádeti boyınsha májilisxanaǵa bardı. U'sh hápte olar menen Muxaddes Jazıwlardı talqıladı.
3 Masixtıń azap shegip, ólimnen qayta tiriliwi tiyis ekenin túsindirip, dáliller keltirdi de: – Men sizlerge járiyalap atırǵan bul İysa – Masix, – dedi ol.
4 Yahudiylerdiń bazıları maqullap, Pavel menen Silaǵa qosıldı. Sonday-aq, Qudayǵa sıyınatuǵın greklerdiń úlken toparı hám kóplegen abıraylı hayallar da solay isledi.
5 Biraq yahudiyler kúnshillik etip, bazarda bos júrgen ayırım jaramas adamlardı jıynadı da, qalada topalań saldı. Pavel menen Silanı tawıp, olardı xalıqtıń aldına shıǵarıw ushın, Yasonnıń úyine topılıp kirdi.
6 Biraq olardı taba almay, Yason menen basqa geybir tuwısqanlardı qala basshılarınıń aldına súyrep aparıp: – Pútkil dúnyanı astan-kesten etken bul adamlar usı jerge de kelipti.
7 Yason olardı qabıl qıldı. Olardıń hámmesi İysa degen basqa bir patsha bar ekenin aytıp, Rim patshası-Qaysardıń pármanlarına qarsı háreket etip júr, – dep baqırdı.
8 Bul sózlerdi esitken xalıq hám qala basshıları qattı tınıshsızlandı.
9 Biraq olar Yasonnan hám basqalardan kepillikke aqsha alıp, bosatıp jiberdi.
10 Tuwısqanlar dárriw sol túni Pavel menen Silanı Veriyaǵa jiberdi. Olar Veriyaǵa kelip, yahudiylerdiń májilisxanasına kirdi.
11 Veriyadaǵı yahudiyler Salonikadaǵılardan parasatlıraq edi. Olar Qudaydıń sózin úlken qızıǵıwshılıq penen qabıl etip, Pavel menen Silanıń aytqan sózleriniń durıs ekenin biliw ushın, hár kúni Muxaddes Jazıwlardı izertleytuǵın edi.
12 Solay etip, yahudiylerdiń kóbisi hám kóplegen abıraylı grek hayalları menen er adamları isendi.
13 Biraq Salonikadaǵı yahudiyler Paveldiń Veriyada da Qudaydıń sózin járiyalaǵanın bilgende, sol jerge de keldi hám xalıqtı úgitlep, qozǵalań saldı.
14 Sonda tuwısqanlar Paveldi dárhal teńiz tárepke jiberdi. Al Sila menen Timofey Veriyada qaldı.
15 Paveldi shıǵarıp salıwshılar onı Afinaǵa deyin apardı. Olar Pavelden: «Sila menen Timofey, múmkin bolsa, tez maǵan jetsin», – degen tapsırmanı alıp, izlerine qayttı.
16 Afinada Sila menen Timofeydi kútip júrgen Pavel qalanıń butlarǵa tolı ekenin kórgende, qattı qapa bolıp ashıwlandı.
17 Sonlıqtan ol májilisxanadaǵı yahudiyler hám Qudayǵa sıyınatuǵın grekler menen aytısıp, hár kúni bazar maydanında ushırasqanlar menen tartısıp júrdi.
18 Epikurshılardıń hám stoik oyshıllarınıń geybirewleri de onıń menen tartısa basladı. Birewleri: «Mına mıljıń ne demekshi», – dese, ayırımları: «Ol jat qudaylardıń xabarshısı bolsa kerek», – dedi. O'ytkeni Pavel İysa hám Onıń qayta tiriliwi tuwralı Xosh Xabardı járiyalap júr edi.
19 Olar Paveldi Areopag keńesine alıp kelip, oǵan: – Sen járiyalap júrgen bul jańa táliymattıń ne ekenin biliwimizge bola ma?
20 Sebebi sen qulaǵımızǵa jat nárselerdi aytıp atırsań, bulardıń ne ekenin bilgimiz keledi, – dedi.
21 Pútkil afinalılar hám sol jerde jasaytuǵın shet elliler waqıtların tek jańalıqlar aytıw hám tıńlaw menen ótkizetuǵın edi.
22 Pavel Areopag keńesiniń ortasında turıp, bılay dedi: – Háy, afinalılar! Sizlerdiń hár tárepleme júdá dinshil ekenińizdi kórip turman.
23 Men aylanıp júrip, sizler tabınatuǵın orınlardı kózden keshirgenimde, «Biytanıs qudayǵa» degen jazıwı bar, bir qurbanlıq shalınatuǵın orındı da kórdim. Endi ózlerińiz bilmey sıyınıp júrgen usı Quday haqqında sizlerge járiyalayjaqpan.
24 Dúnyanı hám onıń ishindegilerdiń hámmesin jaratqan Quday aspan hám jerdiń İyesi bolǵanlıqtan, adamnıń qolı menen salınǵan ibadatxanalarda jasamaydı.
25 Ol bir nársege mútájdey, Oǵan adamnıń qolları menen xızmet etip bolmaydı. O'ytkeni hámme adamlarǵa ómir, dem hám barlıqtı Onıń O'zi beredi.
26 Quday hámme milletlerdi bir adamnan jaratıp, olardı pútkil jer júzine ornalastırdı. Olardıń jasaytuǵın dáwirleri menen mákanlarınıń shegaraların aldın ala belgilep bergen.
27 Bunı Quday O'zin izlesin hám qarmalanıp bolsa da tapsın, dep isledi. Degen menen, Ol hesh birimizden alıs emes.
28 Sebebi sizlerdiń shayırlarıńızdıń geybirewleri: «Bizler Onıń urpaǵımız», – dep aytqanınday, bizler Ol arqalı jasaymız, háreket etemiz hám barmız.
29 Bizler endi Qudaydıń urpaǵı bolǵanımız sebepli, Quday adamnıń óneri hám aqıl-oyı menen dóretilgen altın, gúmis yamasa tas músinge uqsas dep oylamańlar.
30 O'tken nadanlıq dáwirlerde Quday dıqqat awdarmaǵan bolsa da, endi hár bir jerde hár bir adamnıń táwbe etiwin buyırmaqta.
31 O'ytkeni Ol bul dúnyanı O'zi tańlaǵan Adamı arqalı ádillik penen húkim etetuǵın kúndi belgilep qoyıptı. Bunı sol Adamdı ólimnen qayta tiriltip, hár bir adamǵa dálilledi.
32 O'limnen qayta tiriliw haqqında esitkende, kimisi mazaq etip kúldi, kimisi: «Bul haqqında seni basqa sapar tıńlaǵımız keledi», – dedi.
33 Sońınan Pavel olardıń arasınan shıǵıp ketti.
34 Al geybir adamlar oǵan qosılıp, isendi. Olardıń arasında Areopag keńesiniń aǵzası bolǵan Dionisiy, Damaris atlı bir hayal hám jáne basqalar bar edi.

Elshiler 18
1 Bunnan soń, Pavel Afinadan shıǵıp, Korinfke keldi.
2 Sol jerde Akila atlı, pontlı bir yahudiyge duslastı. Akila hayalı Priskila menen jaqında İtaliyadan kelgen edi. Sebebi Klavdiy patsha barlıq yahudiylerdiń Rimnen shıǵıp ketiwin buyırǵan edi. Pavel olarǵa bardı da,
3 kásiples bolǵanlıqtan olar menen birge qalıp, jumıs isledi. Olardıń kásibi – shatır soǵıw edi.
4 Pavel hár dem alıs kúni májilisxanada aytısıp, yahudiylerdi hám greklerdi isendiriwge háreket etti.
5 Sila menen Timofey Makedoniyadan kelgende, Pavel ózin Qudaydıń sózin járiyalawǵa hám yahudiylerge İysanıń Masix ekeni haqqında gúwalıq beriwge tolıq baǵıshladı.
6 Biraq yahudiyler qarsı shıǵıp, onı masqaralaǵanda, Pavel kiyiminiń shańın qaǵıp, olarǵa bılay dedi: – O'z obalıńız ózińizge! Men juwapkershilikten azatpan. Bunnan bılay, basqa milletlerge ketemen.
7 Pavel sol jerden shıǵıp, Qudayǵa sıyınatuǵın Titus Yustus atlı bir adamnıń úyine keldi. Onıń úyi májilisxanaǵa irgeles edi.
8 Májilisxana basshısı bolǵan Krispus pútkil úy-ishi menen İyemizge isendi. Paveldi tıńlaǵan korinflilerdiń kóbisi de isenip, suwǵa shomıldırıldı.
9 Bir kúni túnde İyemiz Pavelge ayan kórsetip: «Qorqpa, únsiz qalmay, sóyley ber!
10 Men seniń menen birgemen, jamanlıq islew ushın saǵan hesh kim qol tiygize almaydı. O'ytkeni bul qalada Meniń adamlarım kóp», – dedi.
11 Solay etip, Pavel ol jerde bir yarım jıl qaldı hám xalıqqa Qudaydıń sózin úyretiwin dawam etti.
12 Galio Axaya úlkesiniń hákimi bolǵan waqıtta yahudiyler birigip, Pavelge qarsı shıqtı. Onı qazıxanaǵa alıp barıp:
13 – Mına adam xalıqtı úgitlep, Qudayǵa sıyınıwdı bizlerdiń nızamımızǵa qayshı keletuǵın jol menen úyretip júr, – dedi.
14 Pavel endi sózin baslamaqshı bolǵanda, Galio yahudiylerge bılay dedi: – Háy, yahudiyler! Eger bir nızamsızlıq yamasa bir awır jınayat islengen bolsa, men sizlerdi sabırlılıq penen tıńlar edim.
15 Biraq, sózlerge, atlarǵa hám ózlerińizdiń nızamıńızǵa baylanıslı máseleler bolsa, ózlerińiz sheshińler. Men bunday nárselerge qazılıq etkim kelmeydi.
16 Solay etip, Galio olardı qazıxanadan quwıp jiberdi.
17 Sonda olardıń hámmesi májilisxananıń basshısı Sostenisti uslap alıp, qazıxananıń aldında sabap tasladı. Al Galio bularǵa kewil de awdarǵan joq.
18 Pavel sol jerde jáne bir neshe kún bolǵannan soń, tuwısqanlar menen xoshlastı. Priskila hám Akila menen birge Siriyaǵa barıw ushın kemege mindi. Qudayǵa ant bergenlikten, Pavel Kenxreyada shashın qıydırıp tasladı.
19 Efeske kelgende, Priskila menen Akilanı sol jerde qaldırıp, ózi májilisxanaǵa bardı da, yahudiyler menen aytısa basladı.
20 Olar kóbirek waqıt qalıwın ótinish etse de, Pavel qayılshılıq bermedi.
21 Biraq olar menen xoshlasıp atırıp: – Quday qálese, sizlerge jáne qaytıp kelemen, – dedi. Sońınan keme menen Efesten jónep ketti.
22 Ol Kesariyada kemeden túsip, Erusalimge ketti hám sol jerdegi iseniwshiler jámáátine sálem bergennen soń, Antioxiyaǵa bardı.
23 Antioxiyada bir neshe waqıt qalǵannan soń, Pavel jolǵa shıqtı. Tártip boyınsha Galatiya hám Frikiya úlkelerin aralap, hámme shákirtlerge ruwxıy kúsh-quwat berip júrdi.
24 Sol waqıtta negizi iskenderiyalı bolǵan Apolos atlı bir yahudiy Efeske keldi. Ol Muxaddes Jazıwlardı júdá jaqsı biletuǵın, sózge sheshen adam edi.
25 İyemizdiń jolında tálim alǵan ol jalınlı ruwx penen sóylep, İysa haqqında durıs úyretetuǵın edi. Biraq ol tek Yaqıyanıń suwǵa shomıldırıwın ǵana biletuǵın edi.
26 Apolos májilisxanada batıllıq penen sóyley basladı. Bunı Priskila menen Akila esitkende, onı úyine aparıp, Qudaydıń jolın anıǵıraq túsindirip berdi.
27 Apolos Axayaǵa ketpekshi bolǵanda, tuwısqanlarımız onı qollap quwatladı. Sol jerdegi shákirtlerdiń onı qabıl qılıwı ushın xat jazıp berdi. Apolos sol jerge jetip barıp, Qudaydıń miyrimi menen isengenlerge kóp járdem berdi.
28 Sebebi ol İysanıń Masix ekenin Muxaddes Jazıwlar arqalı dálillep, yahudiylerdi xalıq aldında kúshli túrde áshkaraladı.

Elshiler 19
1 Apolos Korinfte bolǵanda, Pavel tawlı úlkelerden ótip, Efeske keldi. Ol jerde ayırım shákirtler menen ushırasıp,
2 olardan: – İsengen waqtıńızda Muxaddes Ruwxtı aldıńız ba? – dep soradı. – Muxaddes Ruwxtıń bar ekenin bizler hesh esitpedik de, – dep juwap berdi olar.
3 – Olay bolsa, qanday shomıldırıw menen shomıldırıldıńlar? – dep soradı Pavel. – Yaqıyanıń tálimine tiykarlanıp, suwǵa shomıldırıldıq, – dedi olar.
4 Pavel bılay dedi: – Yaqıya xalıqtı táwbe ettirip hám suwǵa shomıldırıp, olarǵa ózinen soń Keletuǵınǵa, yaǵnıy İysaǵa iseniwdi aytqan edi.
5 Olar bunı esitkende, İyemiz İysanıń atı menen suwǵa shomıldırıldı.
6 Pavel olardıń ústilerine qolların qoyıp duwa etkende, olarǵa Muxaddes Ruwx tústi hám olar basqa tillerde sóylep, Qudaydıń sózlerin ayta basladı.
7 Olar barlıǵı bolıp shama menen on eki adam edi.
8 Pavel májilisxanaǵa bardı. Ol sol jerde úsh ay dawamında Qudaydıń Patshalıǵı tuwralı tálim berdi hám olardı isendiriwge tırısıp, batıllıq penen sóyledi.
9 Biraq, geybirewleri qasarısıp isenbedi hám İysanıń jolın xalıq aldında jamanlay basladı. Sonlıqtan Pavel olardı qaldırıp, shákirtlerdi ózi menen birge aldı da, hár kúni Tiranustıń mektebinde tálim beriwin dawam etti.
10 Bul awhal eki jılǵa sozıldı. Solay etip, yahudiy bolsın, grek bolsın, Aziya úlkesinde jasaǵan hár bir adam İyemizdiń sózin esitti.
11 Quday Pavel arqalı tań qalarlıq káramatlar isledi.
12 Hátte, Paveldiń denesine tiygen bet oramallar yamasa aljapqıshlar nawqaslarǵa qoyılǵanda, olar dártlerinen azat bolıp, ishlerinen jawız ruwxlar shıǵatuǵın edi.
13 El aralap, jawız ruwxlardı quwıp júrgen geybir yahudiy duwaxanlar da jawız ruwx urǵan adamlarǵa İyemiz İysanıń atın qollana basladı. Olar: «Pavel járiyalap júrgen İysanıń atı menen buyıramız, shıǵıp ket!» – deytuǵın edi.
14 Bas ruwxaniy Skeva atlı bir yahudiydiń jeti ulı da usılay islep júrgen edi.
15 Biraq jawız ruwx olarǵa: – İysanı bilemen, Paveldi tanıyman, al sizler kimsiz? – dep juwap berdi de,
16 jawız ruwx urǵan adam olarǵa táp berip jıǵıp, olardan ústin shıqtı. Olar úyden jaradar hám jalańash bolıp qashıp ketti.
17 Bul xabar Efeste jasaytuǵın barlıq yahudiyler menen greklerge jetip bardı. Hámmesin qorqınısh biylep, İyemiz İysanıń atı úlken húrmetke eristi.
18 İsengenlerdiń kóbisi kelip, islegen jaman islerin ashıq moyınladı.
19 Sıyqırshılıq penen shuǵıllanatuǵın kóp adamlar da kitapların jıynap, hámmeniń kóz aldında jaǵıp jiberdi. Kitaplardıń bahasın esaplaǵanda, eliw mıń draxma boldı.
20 Solay etip, İyemizdiń sózi qúdiret penen jayılıp, tásiri artıp bardı.
21 Bul waqıyalardan soń, Pavel Makedoniya hám Axaya úlkelerinen ótip, Erusalimge barıwǵa qarar etti. «Ol jerge barǵanımnan soń, Rimdi de kóriwim kerek», – dedi ol.
22 Sonlıqtan ózi bir neshe waqıt Aziya úlkesinde qalıp, járdemshilerinen ekewin – Timofey menen Erastustı Makedoniyaǵa jiberdi.
23 Sol waqıtları İyemiz İysanıń jolına qarsı kúshli kóterilis payda boldı.
24 Dimitriy atlı bir zerger gúmisten Artemida ibadatxanasınıń kishkene úlgilerin soǵıp, óz ónermentshilerine kóp payda keltiretuǵın edi.
25 Dimitriy óz ónermentshileri menen ózindey zergerlerdi bir jerge jıynap, olarǵa bılay dedi: – Doslar, usı kásibimiz arqalı kóp payda alatuǵınımızdı bilesizler.
26 Biraq Pavel degen mına bir adamnıń qoldan soǵılǵan qudaylardıń haqıyqıy qudaylar emes ekenin aytıp, tek Efeste emes, al pútkil Aziyada kóp sanlı adamlardı úgitlep azǵırǵanın kórip hám esitip atırsızlar.
27 Bul bizlerdiń ónerimizdiń qádirine qáwip tuwdırıp qoymay, al ullı hayal quday Artemidanıń ibadatxanasınıń arzımaytuǵın nársege aylanıp, pútkil Aziya úlkesi menen pútkil dúnya sıyınatuǵın hayal qudaydı ullılıǵınan ayırıw qáwpi bar.
28 Olar bunı esitkende, qattı ǵázeplenip: «Efeslilerdiń Artemidası ullı!» – dep baqıra basladı.
29 Pútkil qala tártipsizlikke tolıp ketti. Adamlar Paveldiń joldasları makedoniyalı Gayus penen Aristarxtı uslap alıp, hámmesi birlikte tamasha maydanına qaray umtıldı.
30 Pavel xalıqtıń arasına barmaqshı boldı, biraq shákirtler oǵan jol qoymadı.
31 Paveldiń dosları bolǵan Aziya úlkesiniń ayırım basshıları da oǵan xabar jollap, tamasha maydanında kórinbewin ótindi.
32 Jıynalǵanlardıń biri anaw, biri mınaw dep baqırısıp, jıynalıs biytártip boldı. Kóbisi ne ushın jıynalǵanın da bilmeytuǵın edi.
33 Yahudiyler İskender atlı bir adamdı iyterip ortaǵa shıǵarǵanlıqtan, ayırım adamlar bolǵan waqıya ushın onı ayıpker dep sheshti. İskender qolı menen isharat etip, ózin xalıq aldında qorǵamaqshı boldı.
34 Biraq xalıq onıń yahudiy ekenin bilgende, hámmesi bir awızdan shama menen eki saattay: «Efeslilerdiń Artemidası ullı!» – dep baqırıp turdı.
35 Qala xatkeri xalıqtı tınıshlandırıp bılay dedi: – Efesliler! Ullı Artemidanıń aspannan túsken músininiń hám onıń ibadatxanasınıń qorǵawshısı – Efes qalası ekenin kim bilmeydi?
36 Bulardı hesh kim biykarlay almaydı. Sonıń ushın tınıshlanıp, oylanıp is tutıwıńız kerek.
37 Sizlerdiń bul jerge ákelgen adamlarıńız ibadatxananı da tonamaǵan, hayal qudayımızǵa da til tiygizbegen.
38 Sonlıqtan Dimitriydiń hám onıń ónermentshi joldaslarınıń birewge qarsı qanday da bir shaǵımı bar bolsa, qazıxanalar ashıq, qazılar da bar. Bir-biriniń ústinen sol jerde shaǵım etsin.
39 Al eger taǵı basqa másele bolsa, ol rásmiy jıynalısta sheshiliwi tiyis.
40 Búgingi bolǵan waqıyalar sebepli ayıplanıw qáwpindemiz. Bunday topalańdı aqlay alıwǵa bizlerde sebep te joq.
41 Ol usı sózlerdi aytıp, jıynalǵanlardı tarqatıp jiberdi.

Elshiler 20
1 Efestegi topalań basılǵannan keyin, Pavel shákirtlerdi shaqırtıp jigerlendirdi. Sońınan olar menen xoshlasıp, Makedoniyaǵa ketiw ushın jolǵa shıqtı.
2 Ol jol-jónekey úlkelerdi aralaǵanda, iseniwshilerdi kóp sózler menen jigerlendirip, Gretsiyaǵa keldi.
3 Ol jerde úsh ay qaldı. Keme menen Siriyaǵa ketpekshi bolǵanda, yahudiyler ózine qarsı til biriktirgenlikten, Makedoniya arqalı izine qaytıwǵa qarar etti.
4 Pir ulı veriyalı Sopater, salonikalılardan Aristarx penen Sekundus, derbeli Gayus hám Timofey, Aziya úlkesinen Tixik penen Trofim onıń menen birge ketti.
5 Bular burın ketip, bizlerdi Troas qalasında kútip turdı.
6 Al bizler Ashıtqısız nan bayramınan soń, Filipten keme menen jolǵa shıǵıp, bes kúnde olarǵa, Troasqa jetip keldik. Ol jerde jeti kún boldıq.
7 Hápteniń birinshi kúni nan sındırıw ushın bir jerge jıynalǵanımızda, Pavel iseniwshilerge sóz sóyledi. Erteńine ketetuǵın bolǵanlıqtan, onıń wazı yarım aqshamǵa deyin sozıldı.
8 Bizler jıynalǵan joqarǵı qabattaǵı bólmede kóp shıralar janıp turǵan edi.
9 Evtix atlı bir jas jigit áynekke minip otır edi. Paveldiń sózi sozılıp ketkenlikten, Evtixtı uyqı bastı. Ol uyıqlap ketip, úshinshi qabattan qulap tústi. Onı jerden kóterip alǵanda, ol ólip qalǵan edi.
10 Pavel tómenge túsip, jigittiń ústine eńkeydi de, onıń eńsesinen kóterip: «Uwayımlamay-aq qoyıń, onıń janı bar!» – dedi.
11 Sońınan joqarıǵa kóterilip, nan sındırıp jedi. Olar menen tań atqansha kóp sóyleskennen soń, jolǵa shıqtı.
12 Jigitti úyine tiri aparıp, iseniwshiler úlken jubanısh aldı.
13 Bizler burınıraq keme menen ketip, Asos qalasına bardıq. Ol jerden Paveldi mingizip alıwımız kerek edi. O'ytkeni onıń ózi piyada júrgisi kelgenlikten, bizlerge usılay tapsırǵan edi.
14 Pavel menen Asosta ushırasıp, onı kemege mingizdik te, Mitilina qalasına bardıq.
15 Ol jerden keme menen jolǵa shıǵıp, erteńine Xios atawınıń qarsısına keldik. Bir kúnnen soń Samos atawına, onıń erteńine Milit qalasına bardıq.
16 Aziya úlkesinde waqıttı bosqa jibermew ushın, Pavel Efeske barmay ótiwdi uyǵardı. Eger múmkin bolsa, ol Eliwinshi kúni bayramında Erusalimde bolıwǵa asıqpaqta edi.
17 Pavel Militten Efeske adam jiberip, iseniwshiler jámáátiniń aqsaqalların janına shaqırttı.
18 Olar janına kelgende, Pavel bılay dedi: – Aziya úlkesine qádem basqan dáslepki kúnimnen baslap, sizler menen birge bolǵan waqtımnıń hámmesinde qalay jasaǵanımdı bilesizler.
19 Yahudiylerdiń qastıyanshılıqları sebepli basımnan ótken qıyınshılıqlarǵa qaramastan, İyemizge tolıq kishipeyillik penen, sizler ushın kóz jaslarımdı tógip xızmet ettim.
20 Jáne de, paydalı bolǵan hár qanday nárseni qaldırmay, sizlerge xalıq aldında hám úylerde tálim beriwdi toqtatpadım.
21 Yahudiylerge de, greklerge de táwbe etip Qudayǵa qaytıwdı hám İyemiz İysaǵa iseniwdi járiyaladım.
22 Al endi bolsa, Muxaddes Ruwxtıń jetelewi menen Erusalimge baratırman. Ol jerde maǵan ne bolatuǵının bilmeymen.
23 Biraq Muxaddes Ruwx meni qamaq hám qıyınshılıqlar kútip turǵanın maǵan hár bir qalada bildirip atır.
24 Buǵan qaramastan, men óz janımdı ayamayman. Tek óz báygimdi basıp ótip, Qudaydıń miyriminiń Xosh Xabarı tuwralı gúwalıq beriwdi, yaǵnıy İyemiz İysanıń maǵan tapsırǵan isin juwmaqlasam bolǵanı.
25 Men arańızda júrip, Qudaydıń Patshalıǵı haqqında járiyaladım. Endi bolsa, sizlerdiń hesh qaysısıńızdıń meniń júzimdi qaytıp kórmeytuǵının bilemen.
26 Sonlıqtan búgin sizlerge mınanı ashıq aytaman, kim de kim arańızda qutqarılmasa, men ol ushın juwapker emespen.
27 Sebebi sizlerge Qudaydıń pútkil erkin tolıq járiyaladım.
28 O'zlerińizge hám Muxaddes Ruwx sizlerdi baǵıwshı qılıp qoyǵan pútkil súriwge kóz-qulaq bolıńlar! Qudaydıń O'z Ulınıń qanı menen satıp alǵan iseniwshiler jámáátin baǵıńlar!
29 Men ketkennen soń, súriwdi ayamaytuǵın jırtqısh qasqırlardıń arańızǵa kiretuǵının bilemen.
30 Hátte, arańızdan shákirtlerdi joldan azǵırıp, ózleriniń izlerine ertiw ushın, haqıyqattı burmalawshı adamlar shıǵadı.
31 Sonlıqtan sergek bolıńlar! U'sh jıl boyı, kún-tún demey kóz jaslarımdı tógip, hár birińizge úzliksiz aqıl-násiyat bergenimdi eslerińizde saqlańlar!
32 Endi men sizlerdi Qudayǵa hám Onıń miyrimin bildiretuǵın sózge tapsıraman. Bul sóz sizlerdi bekkemlep, Qudaydıń muxaddes bolǵan pútkil adamları menen birge sizlerge de miyras beriwge qúdireti jetedi.
33 Men hesh kimniń gúmisin, altının yamasa kiyimin kúsemedim.
34 O'zimniń hám meniń menen birge bolǵanlardıń mútájlikleri ushın usı qollarım menen miynet etkenimdi bilesizler.
35 İyemiz İysanıń: «Alǵan adamnan góre, bergen adam baxıtlıraq», – degen sózin umıtpay, usılay miynet etip, hálsizlerge járdem beriw kerekligin sizlerge islegen hár bir isimde kórsettim.
36 Pavel usı sózlerdi aytıp bolǵannan soń, olardıń hámmesi menen birge dize búgip, duwa etti.
37 Olardıń hámmesi qattı jılastı hám Paveldiń moynınan qushaqlap, onı súydi.
38 A'sirese olardı qattı qapa qılǵan, Paveldiń: «Meniń júzimdi qaytıp kórmeysiz», – degen sózleri boldı. Sońınan onı kemege deyin shıǵarıp saldı.

Elshiler 21
1 Olar menen xoshlasqanımızdan keyin, keme menen júzip, tuwrı Kos atawına kettik. Erteńine Rodos atawına, ol jerden Patara qalasına keldik.
2 Sol jerden Fenikiyaǵa baratuǵın kemeni tawıp mindik te, júzip kettik.
3 Kipr kóringende, onıń qubla tárepinen ótip, Siriyaǵa qaray jol aldıq. Keme Tir qalasında júgin túsiriw kerek bolǵanlıqtan, sol jerde toqtadıq.
4 Ol jerde shákirtlerdi izlep tawıp, olar menen birge jeti kún qaldıq. Shákirtler Muxaddes Ruwxtıń bildiriwi menen, Pavelden Erusalimge barmawdı ótindi.
5 Biraq ketetuǵın waqtımız bolǵanda shıǵıp, jolımızdı dawam ettik. Hámme iseniwshiler hayal hám bala-shaǵaları menen birge bizlerdi qalanıń sırtına deyin shıǵarıp saldı. Teńizdiń jaǵasında dize búgip, duwa ettik.
6 Bir-birimiz benen xoshlasqanımızdan soń, kemege mindik. Al olar úylerine qayttı.
7 Tirden jolımızdı dawam etip, Ptolemayda qalasına keldik. Ol jerdegi tuwısqanlarımız benen kórisip, olardıń janında bir kún qaldıq.
8 Erteńine shıǵıp, Kesariyaǵa keldik. Saylanǵan jeti xızmetshiniń biri bolǵan, Xosh Xabar járiyalawshı Filiptiń úyine barıp, onıń menen qaldıq.
9 Bul adamnıń payǵambarshılıq etetuǵın, turmısqa shıqpaǵan tórt qızı bar edi.
10 Sol jerde bir talay kún bolǵanımızdan soń, Yahudiyadan Agabus atlı bir payǵambar keldi.
11 Ol bizlerge kelip, Paveldiń belbewin aldı da, onıń menen óziniń ayaq-qolların baylap: – Muxaddes Ruwx bılay deydi: «Yahudiyler bul belbewdiń iyesin Erusalimde usılay etip baylap, basqa millet adamlarına uslap beredi», – dedi.
12 Bul sózlerdi esitip, bizler hám sol jerdegi adamlar Pavelden Erusalimge barmawın ótindik.
13 Sonda Pavel bılay dep juwap berdi: – Ne islep atırsızlar? Nege jılasıp, júregimdi ezip atırsızlar? Men İyemiz İysanıń atı ushın Erusalimde tek ayaq-qolımdı baylatıwǵa emes, al óliwge de tayarman.
14 Paveldi kóndire almaǵanlıqtan: «İyemizdiń qálegeni bolsın», – dep qaytıp úndemedik.
15 Sol kúnlerden soń jolǵa tayarlanıp, Erusalimge keldik.
16 Kesariyadaǵı shákirtlerdiń ayırımları da bizler menen birge keldi. Olar bizlerdi jasap turıw ushın dáslepki shákirtlerdiń biri bolǵan, kiprlı Minasonnıń úyine alıp bardı. Bizler sol úyde boldıq.
17 Erusalimge kelgenimizde, tuwısqanlarımız bizlerdi quwanıshlı túrde qarsı aldı.
18 Erteńine bizler Pavel menen birge Yaqıptı kóriwge bardıq. Aqsaqallardıń hámmesi de sol jerge jıynalǵan edi.
19 Pavel olardan hal-awhal soraǵannan keyin, óz xızmeti arqalı Qudaydıń basqa milletler arasında islegen islerin birim-birim aytıp berdi.
20 Olar bunı esitip, Qudaydı alǵısladı da, Pavelge bılay dedi: – Tuwısqanımız Pavel! O'ziń kórip tursań, yahudiyler arasında İyemizge iseniwshi kóp mıńlaǵan adamlar bar. Olardıń hámmesi Muxaddes Nızamǵa júdá intalı.
21 Olardıń alǵan xabarına qaraǵanda, sen basqa milletler arasında jasaytuǵın barlıq yahudiylerge balaların súnnet etpewlerin hám úrp-ádetlerimizdi orınlamawın aytıp, Muwsanıń Nızamınan bas tartıw kerekligin úyretip júrgen ekenseń.
22 Endi ne qılıw kerek? Olar, álbette, seniń usı jerge kelgenińdi esitedi.
23 Sonlıqtan mına aytqanımızdı isle. Aramızda Quday aldında ant ishken tórt adam bar.
24 Olardı janıńa alıp, tazalanıw rásiminen ót. Olar shashların aldırıwı ushın, kerekli qurbanlıqtıń qunın sen tóle. Solay etip, hámme adam sen haqqında esitkenleriniń tiykarsız ekenin hám seniń Muxaddes Nızam boyınsha jasap atırǵanıńdı bilsin.
25 Al basqa millet iseniwshilerine kelsek, bizler olarǵa butlarǵa soyılǵan qurbanlıqtıń góshinen, qannan, buwındırılıp óltirilgen haywanlardıń góshinen hám buzıqshılıqtan awlaq bolıwları tuwralı qararımızdı jazıp jibergen edik.
26 Kelesi kúni Pavel janına sol tórt adamdı alıp, olar menen birge tazalanıw rásiminen ótti. Sońınan tazalanıw kúnleriniń qashan tamam bolatuǵının hám hár biri ushın qashan qurbanlıq shalınatuǵının bildiriw ushın, İbadatxanaǵa kirdi.
27 Jeti kúnlik múddet tamamlanıwǵa shamalasqanda, Aziya úlkesinen kelgen yahudiyler Paveldi İbadatxanada kórip, pútkil xalıqqa qozǵalań saldı da, onı uslap alıp:
28 – Háy, izraillılar, járdem berińler! Bul adam hámme jerde hámme adamlarǵa biziń xalqımızǵa, Muxaddes Nızamǵa hám İbadatxanaǵa qarsı tálim berip júr. Onıń ústine, greklerdi de İbadatxanaǵa alıp kelip, bul muxaddes orındı haramladı, – dep baqırıstı.
29 O'ytkeni olar bunnan aldın Paveldi qalada efesli Trofim menen birge kórgenlikten, Pavel onı İbadatxanaǵa alıp kelgen, dep oylaytuǵın edi.
30 Pútkil qala ayaqqa turdı. Hár tárepten juwırısıp kelgen xalıq Paveldi uslap, İbadatxananıń sırtına súyrep shıǵardı. Sol waqıtta-aq İbadatxananıń dárwazası jabıldı.
31 Olar Paveldi óltirmekshi bolıp atırǵanda, Rim mıńbasısına: «Pútkil Erusalim qozǵalań kóterdi!» – degen xabar jetip bardı.
32 Mıńbası dárhal áskerler menen júzbasılardı janına alıp, xalıq turǵan jerge juwırıp keldi. Olar mıńbası menen áskerlerdi kórgende, Paveldi urıwdı toqtattı.
33 Sonda mıńbası jaqınlap kelip, Paveldi tutqınǵa aldı da, qos shınjır menen baylawdı buyırdı. Sońınan: – Bul kim? Ol ne isledi? – dep soradı.
34 Xalıq ishinen birewi anaw, birewi mınaw, dep baqırdı hám shawqım sebepli jónli juwap ala almaǵanlıqtan, mıńbası Paveldi áskeriy bólimge alıp ketiwdi buyırdı.
35 Pavel basqıshqa kelgende, xalıq sonday ǵázepli bolǵanlıqtan, áskerler onı kóterip júriwge májbúr boldı.
36 Xalıq onıń izinen: – Onı joq etińler! – dep baqırıp júrdi.
37 A'skeriy bólimge kireyin dep atırǵanda, Pavel mıńbasıǵa: – Sizge bir nárse aytsam bola ma? – dedi. Mıńbası: – Sen grekshe bileseń be?
38 Demek, sen bunnan burın qozǵalań kóterip, tórt mıń qozǵalańshını shólge aparǵan mısırlı emes ekenseń-ǵo, – dedi.
39 Pavel: – Men yahudiymen. Kilikiyanıń belgili qalası Tarsustıń puqarasıman. Sizden ótinish, xalıqqa sóz sóylewge ruxsat etiń, – dedi.
40 Mıńbası ruxsat etiwden, Pavel basqıshtıń ústinde turıp, xalıqqa qolı menen isharat etti. Tereń tınıshlıq ornaǵannan soń, olarǵa evrey tilinde sóyley basladı.

Elshiler 22
1 – Tuwısqanlarım hám aǵalarım! Endi sizlerge aytajaq, ózimdi aqlawshı sózlerimdi tıńlańlar!
2 Paveldiń ózlerine evreyshe sóylegenin esitkende, olar burınǵıdan beter tım-tırıs boldı. Pavel bılay dep dawam etti:
3 – Men yahudiymen. Kilikiyanıń Tarsus qalasında tuwılıp, usı Erusalim qalasında óstim. Gamalieldiń qolı astında ata-babalarımızdıń nızamı boyınsha muqıyatlı túrde tárbiyalandım. Házir sizlerdiń hámmeńiz sıyaqlı, men de Qudayǵa intalı xızmet ettim.
4 İysanıń jolı menen júriwshilerdi ólgenshe quwdalap, erkek pe, hayal ma demesten, olardı baylap qamaqqa saldım.
5 Bas ruwxaniy menen barlıq aqsaqallar keńesi de sózlerimdi tastıyıqlay aladı. Men olardan Damasktaǵı yahudiylerge jazılǵan xat alıp, jolǵa shıqqan edim. Meniń maqsetim İysaǵa isenetuǵın sol jerdegi adamlardı da baylap, jazalaw ushın Erusalimge ákeliw edi.
6 Men jolǵa shıǵıp, Damaskqa jaqınlaǵanımda, túsler shamasında tosattan aspannan túsken bir jarıq nur átirapımdı jarqıratıp jiberdi.
7 Men jerge jıǵıldım hám bir dawıstıń maǵan: «Saul, Saul! Sen nege Meni quwdalap atırsań?» – degenin esittim.
8 «Sen kimseń, İyem?» – dep soradım men. Ol maǵan: «Men – sen quwdalap atırǵan Nasıralı İysaman» – dedi.
9 Meniń janımdaǵılar nurdı kórse de, meniń menen Sóyleskenniń sózlerin túsinbedi.
10 «İyem, ne islewim kerek?» – dep soradım men. İyemiz maǵan: «Ornıńnan turıp, Damaskqa bar. Saǵan bekitilgen islerdiń hámmesi sol jerde aytıladı», – dedi.
11 Jańaǵı nurdıń saltanatlı jaqtısınan kózlerim kórmey qalǵanlıqtan, janımdaǵılar qolımnan uslap, meni Damaskqa jeteklep apardı.
12 Sol jerde Xananiya atlı bir dinshil adam bar edi. Xananiya sol jerdegi barlıq yahudiyler arasında jaqsı atı shıqqan adam bolıp, Muxaddes Nızam boyınsha jasaytuǵın edi.
13 Ol janıma kelip turdı da: «Tuwısqanım, Saul! Kózleriń kórip ketsin!» – dedi. Meniń sol waqıtta-aq kózlerim ashılıp, onı kórdim.
14 Xananiya bılay dedi: «Ata-babalarımızdıń Qudayı O'ziniń erkin biliwiń ushın hám haq Adamdı kórip, Onıń awzınan shıqqan sesti esitiwiń ushın, seni tańladı.
15 Sebebi sen kórgenlerińdi hám esitkenlerińdi barlıq adamlarǵa járiyalap, Onıń gúwası bolasań.
16 Endi neni kútip otırsań? Ornıńnan turıp, suwǵa shomıldırıl hám Onıń atın aytıp shaqırıp, gúnalarıńnan tazalan!»
17 Men Erusalimge qaytıp kelip, İbadatxanada duwa etip otırǵanımda, ayrıqsha jaǵdayǵa túsip, İyemizdi kórdim.
18 Ol maǵan: «Tezirek Erusalimnen ket! O'ytkeni bul jerdegi adamlar seniń Men tuwralı bergen gúwalıǵıńdı qabıl etpeydi», – dedi.
19 Men Oǵan bılay dedim: «İyem! Olar meniń májilisxanama-májilisxana júrip, Saǵan isenetuǵınlardı qamap, sabaǵanımdı biledi.
20 Jáne de, Seniń gúwań Stepannıń qanı tógilgende, men de sol jerde edim. Men onı óltirgenlerdiń kiyimlerin qarawıllap, olardıń isin maqullap turdım».
21 İyemiz maǵan: «Bar! Men seni uzaqqa, basqa milletlerge jiberemen», – dedi.
22 Adamlar Paveldi usı sózlerine deyin tıńladı. Biraq sońǵı sózlerdi esitkende: – Bunday adamdı jer betinen qurtıw kerek, ol jasawǵa ılayıqlı emes! – dep dawıslarınıń barınsha baqıra basladı.
23 Olar usılay baqırısıp, ashıw menen kiyimlerin ılaqtırıp, aspanǵa shań-tozań kóterip turǵanda,
24 mıńbası Paveldi áskeriy bólimniń ishine aparıwdı buyırdı. Xalıqtıń Pavelge qarsı ne ushın usılay baqırıp atırǵanın biliw ushın, onı qamshılap, tergewdi tapsırdı.
25 Qolların kerip, qayıs penen baylap atırǵanda, Pavel sol jerde turǵan júzbasıǵa: – Rim puqarasın húkim etpey turıp qamshılaw nızamǵa tuwrı kele me? – dedi.
26 Júzbası bunı esitkende, mıńbasıǵa barıp xabar berdi de: – Ne isleyin dep atırsızlar? Bul adam – Rim puqarası eken-ǵo, – dedi.
27 Sonda mıńbası Paveldiń janına kelip: – Maǵan aytshı, sen Rim puqarasımısań? – dep soradı. – Awa, – dedi Pavel.
28 – Men bul puqaralıqqa kóp aqsha menen eristim, – dedi mıńbası. – Al men Rim puqarası bolıp tuwıldım, – dedi Pavel.
29 Sonda Paveldi tergemekshi bolǵanlar dárhal janınan shegindi. Paveldi baylatqan mıńbası da onıń Rim puqarası ekenin bilgende qorqıp ketti.
30 Erteńine mıńbası yahudiylerdiń Paveldi ne ushın ayıplap atırǵanın anıq bilmekshi bolǵanlıqtan, onı kisenlerden bosattı da, bas ruwxaniyler menen pútkil joqarǵı keńestiń jıynalıwın buyırdı. Sońınan Paveldi alıp kelip, olardıń aldında turǵızıp qoydı.

Elshiler 23
1 Pavel joqarǵı keńes aǵzalarına dıqqat penen názer salıp: – Tuwısqanlarım! Men búgingi kúnge deyin Qudaydıń aldında pák hújdan menen jasadım, – degende,
2 bas ruwxaniy Xananiya Paveldiń janında turǵanlarǵa onıń awzına urıwdı buyırdı.
3 Sonda Pavel oǵan: – Háy, eki júzli! Seni Quday uradı! Sen meni Muxaddes Nızam boyınsha húkim etiw ushın otırsań, biraq Muxaddes Nızamdı buzıp, meni urıwdı buyırıp atırsań, – dedi.
4 Paveldiń qasında turǵanlar: – Qudaydıń bas ruwxaniyin de mazaq etiwge bola ma? – dedi.
5 Pavel bılay dedi: – Tuwısqanlarım, onıń bas ruwxaniy ekenin bilmeytuǵın edim. Sebebi: «O'z xalqıńnıń basshısına jaman sóz aytpa», – dep Muxaddes Jazıwda aytılǵan-ǵo.
6 Sonda olardıń bir bóleginiń saddukeyler, basqa bóleginiń pariseyler ekenin bilgen Pavel joqarǵı keńeste bálent dawıs penen: – Tuwısqanlarım! Men pariseymen hám pariseydiń ulıman. Men ólilerdiń qayta tiriliwinen úmit etkenim ushın húkim etilip atırman, – dedi.
7 Pavel bunı aytqanda, pariseyler menen saddukeyler arasında jánjel payda bolıp, jıynalǵanlar ekige bólindi.
8 O'ytkeni saddukeyler ólimnen qayta tiriliw de, perishte de, ruwx ta joq, deydi. Al pariseyler bulardıń hámmesin tán aladı.
9 Solay etip, jıynalısta kúshli shawqım baslandı. Pariseyler toparınan ayırım diniy muǵallimler orınlarınan turıp: – Bizler bul adamnan hesh qanday ayıp tappay turmız. Eger oǵan ruwx yamasa perishte sóylegen bolsa she? – dep qızıp sóyledi.
10 Jánjel kem-kemnen kúsheyip baratırǵanlıqtan, olardıń Paveldi tilkimlep taslawınan qorqqan mıńbası áskerlerge tómenge túsiwdi hám olardıń arasınan onı kúsh penen alıp ketip, áskeriy bólimge aparıwdı buyırdı.
11 Sol túni İyemiz Pavelge kórinip: «Márt bol! Men tuwralı Erusalimde qalay gúwalıq bergen bolsań, Rimde de solay gúwalıq beriwiń tiyis», – dedi.
12 Erteńine yahudiyler til biriktirip: «Paveldi óltirmegenimizshe iship-jesek, bizlerge nálet bolsın», – dep óz ara ant ishti.
13 Bul til biriktiriwge qatnasqanlardıń sanı qırıqtan aslam edi.
14 Olar bas ruwxaniyler menen aqsaqallarǵa barıp bılay dedi: – «Paveldi óltirmegenimizshe awzımızǵa bir túyir nárse alsaq, bizlerge nálet bolsın», – dep qatal túrde ant ishtik.
15 Endi sizler joqarǵı keńes penen birlikte mıńbasıǵa barıń da, ózlerińizdi Paveldiń máselesin ele de anıǵıraq tekseretuǵın qılıp kórsetip, onı sizlerge alıp keliwin ótinish etińler. Ol keńeske kelmesten burın bizler onı óltiriwge tayar turamız.
16 Biraq Paveldiń jiyeni olardıń til biriktirgenin esitip qalıp, áskeriy bólimge bardı da, bul xabardı Pavelge jetkizdi.
17 Pavel júzbasılardıń birin janına shaqırıp: – Bul jigitti mıńbasıǵa alıp barıń, aytatuǵın gápi bar eken, – dedi.
18 Júzbası jigitti mıńbasıǵa alıp keldi de: – Tutqın Pavel meni shaqırıp, mına jigitti sizge aparıwımdı ótinish etken edi. Onıń sizge aytajaq gápi bar eken, – dedi.
19 Mıńbası jigittiń qolınan usladı da, onı shetke shıǵarıp: – Maǵan ne aytpaqshı ediń? – dep soradı.
20 Jigit bılay dep juwap berdi: – Yahudiyler óz ara til biriktirip, Paveldiń máselesin anıǵıraq tekseriw sıltawı menen, onı erteń joqarǵı keńeske alıp keliwińizdi sizden ótinish etpekshi.
21 Biraq siz olarǵa qulaq salmań! Sebebi olardıń qırıqtan aslamı onı tasada kútpekte. Olar: «Paveldi óltirmegenimizshe iship-jesek, bizlerge nálet bolsın!» – dep ant ishti. Endi olar siziń qayılshılıǵıńızdı kútip, tayar bolıp turıptı.
22 Mıńbası jigitke: – Bulardı maǵan xabarlaǵanıńdı hesh kimge aytpa! – dep tapsırdı da, onı qaytarıp jiberdi.
23 Sońınan mıńbası júzbasılardıń ekewin janına shaqırıp alıp bılay dedi: – Túnde, saat toǵızda Kesariyaǵa ketiw ushın, eki júz piyada ásker, jetpis atlı hám eki júz nayzalı ásker tayarlańlar.
24 Paveldi mindirip, onı aman-esen hákim Felikske jetkiziw ushın, atlar menen támiyinleńler.
25 Sońınan mıńbası tómendegi xattı jazdı:
26 «Húrmetli hákim Felikske Klavdiy Lisyastan sálem!
27 Yahudiyler bul adamdı uslap alıp óltireyin dep atır edi. Biraq men onıń Rim puqarası ekenin bilgenimnen soń, áskerlerim menen jetip barıp, qutqarıp qaldım.
28 Onı ne ushın ayıplap atırǵanın bilmekshi bolıp, yahudiylerdiń joqarǵı keńesine alıp bardım.
29 Sonda onıń yahudiylerdiń nızamına baylanıslı tartıslı nárseler sebepli ayıplanıp atırǵanın anıqladım. Biraq onda ólimge yamasa qamalıwǵa ılayıq hesh qanday ayıp joq.
30 Bul adamǵa qarsı qastıyanshılıq islenejaq ekenligi maǵan xabar etilgende, onı dárhal sizge jolladım. Onıń ayıplawshılarına da oǵan qarsı shaǵımların siziń aldıńızda aytıwdı buyırdım».
31 Solay etip, áskerler ózlerine berilgen buyrıq boyınsha Paveldi alıp, túnde Antipatris degen qalashaǵa bardı.
32 Erteńine olar atlı áskerlerdi Pavel menen joldı dawam etiw ushın qaldırıp, ózleri áskeriy bólimge qaytıp keldi.
33 Atlı áskerler Kesariyaǵa barıp, xattı hákimge berdi de, Paveldi onıń qolına tapsırdı.
34 Hákim xattı oqıp, Pavelden qaysı úlkeden ekenin soradı. Kilikiyalı ekenin bilgende, oǵan:
35 «Seni ayıplawshılarıń kelgende tıńlayman», – dedi de, onıń Hirodtıń sarayında qarawıllanıwın buyırdı.

Elshiler 24
1 Aradan bes kún ótkennen soń, bas ruwxaniy Xananiya ayırım aqsaqallar hám Tertulus atlı nızam qániygesi bolǵan bir sheshen menen Kesariyaǵa kelip, hákimge Paveldiń ústinen shaǵım jasadı.
2 Pavel shaqırılǵanda, Tertulus onı ayıplay basladı: – Ullı mártebeli Feliks! Siziń arqańızda uzaq waqıtlardan beri tınıshlıqta jasap atırmız. Siziń keleshekti kóre biletuǵınıńız arqalı bul millettiń abadanshılıǵı rawajlanıp barmaqta.
3 Bizler bunı hámme waqıtta, hámme jerde úlken minnetdarshılıq penen moyınlaymız.
4 Biraq siziń waqtıńızdı almaw ushın, bizlerdiń aytajaq bir awız sózimizdi dıqqat penen tıńlawıńızdı ótinish etemen.
5 Bizler bul adamdı obaday qáwipli, dúnya júzindegi pútkil yahudiyler arasında qozǵalań kóteriwshi hám «Nasıralılar» degen azǵın topardıń jetekshileriniń biri dep taptıq.
6 Hátte, ol İbadatxanamızdı da haramlamaqshı bolǵanda, bizler onı qolǵa aldıq .
8 Siz de onı tergegenińizde, bizlerdiń onı ne ushın ayıplap atırǵanımızdıń hámmesin ózinen bilip alasız.
9 Yahudiyler de Paveldi ayıplap, aytılǵanlardıń durıs ekenin maqulladı.
10 Hákim Paveldiń sóylewi ushın isharat etkende, Pavel bılay dep juwap berdi: – Siziń kóp jıllardan beri bul milletke qazılıq etip kiyatırǵanıńızdı bilip, ózimdi siziń aldıńızda aqlaytuǵınıma quwanıshlıman.
11 Meniń Erusalimge sıyınıw ushın kelgenime on eki kúnnen kóp bolmaǵanın ózińiz bilip alıwıńızǵa boladı.
12 Olar meniń ya İbadatxanada, ya májilisxanalarda, ya qalanıń basqa bir jerinde birew menen tartısıp turǵanımdı yamasa xalıqqa qozǵalań salıp júrgenimdi kórmedi.
13 Házir de maǵan taǵıp atırǵan ayıpların sizge dálillep bere almaydı.
14 Biraq, sizge mınanı moyınlayman: olar «azǵın topar» dep ataytuǵın jol boyınsha men ata-babalarımnıń Qudayına sıyınıp, Muxaddes Nızamda hám payǵambarlardıń Jazıwlarında aytılǵan hár bir nársege isenemen.
15 Bul adamlar sıyaqlı men de haq adamlardıń da, gúnakarlardıń da qayta tiriliwin Qudaydan úmit etemen.
16 Sonlıqtan da, men Qudaydıń hám adamlardıń aldında pák hújdanlı bolıwǵa hámme waqıt tırısaman.
17 Milletime qayır-sadaqa, Qudayǵa qurbanlıqlar beriw ushın, kóp jıldan soń Erusalimge qaytıp keldim.
18 Men tazalanıw rásiminen ótip, usılardı islep atırǵanımda, olar meni İbadatxanada kórdi. Sonda meniń qasımda kóp adam da, shawqım da bolǵan joq.
19 Biraq ol jerde Aziya úlkesinen kelgen ayırım yahudiyler bar edi. Siziń aldıńızda áne solar turıp, maǵan taǵatuǵın ayıpları bar bolsa, aytıwları kerek.
20 Ya bolmasa, joqarǵı keńestiń aldında turǵanımda, mennen qanday ayıp tapqanın bul jerdegi adamlar aytsın.
21 Men tek olardıń aldında turǵanımda: «O'lilerdiń qayta tiriletuǵınına isengenim ushın, búgin men húkim etilip atırman», – dep baqırǵan edim.
22 Sonda Feliks İysanıń jolı tuwralı jaqsı bilgenlikten: – Dawıńızdı mıńbası Lisyas kelgende sheshemen, – dedi de, istiń qaralıwın keyinge qaldırdı.
23 Sońınan ol júzbasıǵa Paveldi qarawıllawdı, biraq erkinlik berip, doslarınıń oǵan járdemlesiwine tıyım salmawın buyırdı.
24 Bir qansha kúnnen soń, Feliks óziniń Druzilla atlı yahudiy hayalı menen birge keldi. Ol Paveldi shaqırtıp alıp, onıń Masix İysaǵa iseniw haqqında aytqanların tıńladı.
25 Pavel haqlıq, ózin tıyıw hám keleshektegi húkim haqqında aytqanda Feliks qorqıp ketip: – Házirshe bara ber. Waqıt tapsam, seni jáne shaqırtıp alaman, – dedi.
26 Sonıń menen birge, bosatılıwı ushın Paveldiń ózine para beriwinen úmit etetuǵın edi. Sonlıqtan onı tez-tez shaqırtıp, onıń menen gúrrińlesetuǵın edi.
27 Biraq aradan eki jıl ótkende, Felikstiń ornına Portsiy Fest keldi. Feliks yahudiylerge jaǵınǵısı kelgenlikten, Paveldi qamaqta qaldırıp ketti.

Elshiler 25
1 Fest úlkege hákimlik wazıypasına kelgennen soń úsh kún ótkende, ol Kesariyadan Erusalimge bardı.
2 Sonda bas ruwxaniyler menen yahudiylerdiń basshıları oǵan Paveldiń ústinen shaǵım jasadı.
3 Miyrimlilik kórsetip, Paveldi Erusalimge jiberiwin onnan jalınıp soradı. Al ózleri Paveldi jolda óltirmekshi bolıp, til biriktirgen edi.
4 Fest olarǵa juwap berip, Paveldiń Kesariyadaǵı qamaqta ekenin hám óziniń de jaqında sol jerge baratuǵının ayttı da:
5 – Arańızda biyligi barlar meniń menen birge barıp, bul adam bir qılmıs islegen bolsa, onı ayıplasın, – dedi.
6 Fest olardıń janında segiz yamasa on kúnnen artıq qalmay, Kesariyaǵa qayttı. Erteńine ol húkim gúrsisine otırıp, Paveldi alıp keliwdi buyırdı.
7 Pavel kelgende, Erusalimnen barǵan yahudiyler onıń átirapın qorshap aldı da, oǵan ózleri dálillep bere almaytuǵın kóp awır ayıplar taqtı.
8 Pavel ózin aqlap: – Men ya yahudiylerdiń nızamına, ya İbadatxanaǵa, ya Rim patshası-Qaysarǵa qarsı hesh qanday jınayat islegenim joq, – dedi.
9 Biraq yahudiylerge jaǵınǵısı kelgen Fest Pavelge: – Erusalimge barıp, sol jerde usılar boyınsha meniń aldımda húkim etiliwdi qáleyseń be? – dedi.
10 Pavel bılay dedi: – Men Qaysardıń húkim gúrsisi aldında turman. Men usı jerde húkim etiliwim tiyis. Meniń yahudiylerge hesh qanday jamanlıq islemegenimdi ózińiz júdá jaqsı bilesiz.
11 Eger men ayıplı bolsam hám ólimge ılayıqlı bir nárse islegen bolsam, ólimnen bas tartpas edim. Al eger bulardıń maǵan taǵıp atırǵan ayıpları tiykarsız bolsa, onda hesh bir adamnıń meni olardıń qolına uslap beriwge haqısı joq. Men Qaysardıń húkimin talap etemen.
12 Sonda Fest keńesgóyleri menen másláhátleskennen soń: – Sen Qaysardıń húkimin talap ettiń, endi Qaysarǵa barasań, – dep juwap berdi.
13 Bir qansha kúnnen soń, Agrippa patsha menen Vernika Festti qutlıqlaw ushın Kesariyaǵa keldi.
14 Olar sol jerde kóp kún qalǵanlıqtan, Fest Paveldiń isin patshaǵa bildirip bılay dedi: – Bul jerde Feliks qamaqta qaldırıp ketken bir adam bar.
15 Men Erusalimde bolǵanımda, yahudiylerdiń bas ruwxaniyleri menen aqsaqalları oǵan ayıp taǵıp, onı jazalawımdı talap qılǵan edi.
16 Men olarǵa: «Ayıplanıwshı óz ayıplawshıları menen júzlespey turıp, oǵan taǵılıp atırǵan ayıplardan ózin qorǵawǵa múmkinshilik bermesten, onı uslap beriw – rimlilerdiń ádetine qayshı keledi», – dep juwap berdim.
17 Sonlıqtan olar meniń menen bul jerge kelgende, men waqıttı bosqa jibermey, erteńine-aq húkim gúrsisine otırdım da, sol adamnıń alıp keliniwin buyırdım.
18 Biraq ayıplawshılar orınlarınan turǵanda, oǵan men kútken ayıplardıń hesh birin taqpadı.
19 Tek olardıń óz dini hám bir İysa atlı ólgen, biraq Pavel tiri dep tastıyıqlaǵan Adam haqqında ayırım tartısları bar eken.
20 Men bul máseleni qalay sheshiwdi bilmey albırap, Pavelden: «Erusalimge barıp, usılar boyınsha sol jerde húkim etiliwdi qáleyseń be?» – dep soradım.
21 Biraq ol óz isin Qaysardıń qarawın hám oǵan deyin qamaqta qaldırılıwın talap etti. Sonlıqtan men onı Qaysarǵa jollawıma deyin qamaqta bolıwın buyırdım.
22 Sonda Agrippa Festke: – Bul adamdı men de tıńlaǵım keledi, – dedi. – Onı erteń-aq tıńlaysız, – dedi Fest.
23 Erteńine Agrippa menen Vernika ullı sán-saltanat penen kelip, mıńbasılar hám qalanıń abıraylı adamları menen birlikte rásmiy zalǵa kirdi. Festtiń buyrıǵı boyınsha Pavel alıp kelindi.
24 Fest bılay dedi: – Patsha Agrippa hám usı jerdegi hámme adamlar! Sizler mına adamdı kórip tursızlar. Erusalimde de, bul jerde de, pútkil yahudiy xalqı onıń ústinen maǵan shaǵım jasap: «Ol bunnan bılay jasamawı tiyis» – dep baqırısqan edi.
25 Biraq men onıń ólim jazasına ılayıq hesh qanday is islemegenin anıqladım. Onıń ózi Qaysardıń húkimin talap etkenlikten, onı Qaysarǵa jiberiwge qarar ettim.
26 Al mende bolsa, ol haqqında húkimdarǵa jazǵanday, belgili hesh nárse joq. Sonlıqtan bul tergewdiń nátiyjesinde maǵan jazıwǵa bir nárse tabılıp qalar dep, onı sizlerdiń aldıńızǵa, ásirese, patsha Agrippa, siziń aldıńızǵa shıǵardım.
27 O'ytkeni tutqındı Qaysarǵa jollap, oǵan qoyılǵan ayıplardı bildirmew nadurıs bolar, dep oylayman.

Elshiler 26
1 Agrippa Pavelge: – O'zińdi aqlap sóylewińe ruxsat beriledi, – dedi. Sonda Pavel qolın kóterip isharat etti de, ózin aqlap sóyley basladı:
2 – Patsha Agrippa! Yahudiylerdiń maǵan taǵıp atırǵan barlıq ayıplarına qarsı búgin ózimdi siziń aldıńızda aqlap atırǵanım ushın baxtiyarman, dep esaplayman.
3 Sebebi ásirese siz yahudiylerdiń úrp-ádetlerin hám tartıslı máselelerin jaqsı bilesiz. Sonlıqtan meni sabırlılıq penen tıńlawıńızdı ótinish etemen.
4 Dáslep óz elimde, sońınan Erusalimde jaslıǵımnan beri qalay ómir súrgenimdi pútkil yahudiyler biledi.
5 Olar meni kóp waqıttan beri tanıydı hám eger qálese, dinimizdiń eń qatal baǵıtı boyınsha parisey bolıp jasaǵanım tuwralı gúwalıq bere aladı.
6 Endi bolsa, Qudaydıń ata-babalarımızǵa bergen wádesinen úmit etkenim ushın, men usı jerde turıp, húkim etilip atırman.
7 Biziń on eki urıwımız kúni-túni Qudayǵa bar ıqlası menen xızmet etip, bul wádeniń orınlanıwınan úmit etedi. O, patsham! Meni yahudiyler, mine, usı úmit sebepli ayıplamaqta.
8 Qudaydıń ólilerdi tiriltiwin sizler nege isenip bolmaytuǵın nárse, dep esaplaysızlar?
9 Haqıyqatında men de Nasıralı İysanıń atına qarsı qolımnan kelgen hámme nárseni islewim kerek, dep oylaytuǵın edim.
10 Men bunı Erusalimde isledim de. Bas ruwxaniylerden alǵan biylik penen iseniwshilerdiń kóbisin qamaqqa saldırdım. Olarǵa ólim jazası beriliwi ushın dawıs beretuǵın edim.
11 Májilisxanama-májilisxana júrip, olardı tez-tez jazalap, İysaǵa til tiygiziwge májbúrleytuǵın edim. Olarǵa qáhárli bolǵanım sonshelli, hátte, olardı jat qalalarda da quwdaladım.
12 Bir márte men bas ruwxaniylerden biylik hám tapsırma alıp, Damaskqa qaray jolǵa shıqtım.
13 O, patsham! Tal túste jolda baratırǵanımda, aspannan túsip, meniń hám joldaslarımnıń átirapın jarqıratıp jibergen quyashtıń sáwlesinen de jarıq bir nur kórdim.
14 Hámmemiz jerge jıǵılǵanımızda, bir dawıstıń maǵan evrey tilinde sóylegenin esittim: «Saul, Saul, sen nege Meni quwdalap atırsań? Qudayǵa qarsı tursań, ózińe zıyan boladı».
15 «İyem, Sen kimseń?» – dep soradım men. İyemiz juwap berip bılay dedi: «Men – sen quwdalap atırǵan İysaman.
16 Qáne, tikeyip, ornıńnan tur! Meni kórgeniń hám Meniń saǵan kórsetejaq nárselerim haqqında gúwalıq beriwiń ushın, jáne de, seni O'z xızmetime tayınlaw ushın saǵan kórindim. Sen kórgenleriń hám saǵan kórsetejaq nárselerim haqqında gúwalıq bereseń.
17 Men seni óz xalqıńnıń hám basqa milletlerdiń qolınan qutqaraman.
18 Basqa milletlerdiń kózlerin ashıp, olardı qarańǵılıqtan jaqtıǵa, shaytannıń qolı astınan Qudayǵa aparıw ushın seni olarǵa jiberip atırman. Solay etip, olardıń gúnaları keshirilip, Maǵan degen isenimleri menen muxaddes adamlardıń arasınan úles alsın».
19 Sonlıqtan, patsha Agrippa, aspannan berilgen ayanǵa baǵınbay tura almadım.
20 Dáslep Damask, sońınan Erusalim hám pútkil Yahudiya úlkesindegi yahudiylerge, jáne basqa milletlerge de táwbe etip Qudayǵa qaytıwdı hám táwbege ılayıq isler islewdi járiyalap júrdim.
21 Yahudiylerdiń meni İbadatxanada uslap, óltirmekshi bolǵanınıń sebebi usı.
22 Biraq búgingi kúnge deyin maǵan Quday járdem berip kelmekte. Sonlıqtan úlken-kishi, hámmege gúwalıq berip, usı jerde turman. Meniń aytıp turǵanlarım payǵambarlardıń hám Muwsanıń boljap aytqanlarınan basqa emes.
23 Olar Masixtıń azap shegetuǵının hám birinshi bolıp ólimnen tiriletuǵının, O'z xalqına hám basqa milletlerge nur haqqında járiyalaytuǵının bildirgen edi.
24 Pavel usı tárizde ózin aqlap turǵanda, Fest bálent dawıs penen: – Pavel, seniń esiń durıs emes! Kóp oqıǵanıń seni aqılıńnan azdırıptı! – dedi.
25 Pavel bılay dedi: – Esim durıs, húrmetli Fest! Meniń sózlerim haqıyqatqa hám aqılǵa say.
26 Patsha bul nárseler haqqında jaqsı bilgenlikten, men onıń menen erkin sóylesip turman. Bulardıń hesh biriniń onıń dıqqatınan shette qalmaǵanına isenemen. O'ytkeni bul bir shette bolǵan joq.
27 Patsha Agrippa! Siz payǵambarlardıń sózlerine isenesiz be? Bilemen, isenesiz.
28 Sonda Agrippa Pavelge: – Meni az-maz waqıttıń ishinde kóndirip, masixıy qılmaqshımısań? – dedi.
29 – Az bolsın, kóp bolsın, tek siz emes, al búgin meni tıńlap otırǵanlardıń hámmesi mına shınjırlarsız men sıyaqlı bolıwın Qudaydan tileymen, – dedi Pavel.
30 Sonda patsha, hákim, Vernika hám olar menen otırǵanlar orınlarınan turdı.
31 Olar sırtqa shıǵıp, óz ara: «Bul adam ólimge yamasa qamalıwǵa ılayıq hesh nárse islemegen», – desti.
32 Agrippa Festke: «Eger bul adam Rim patshası-Qaysardıń húkimin talap etpegende, onı azat qılıwǵa bolar edi», – dedi.

Elshiler 27
1 İtaliyaǵa keme menen ketiwge qarar etkenimizde, Pavel menen basqa ayırım tutqınlar Avgust áskeriy bóliminen bolǵan Yuliy atlı bir júzbasıǵa tapsırıldı.
2 Aziya úlkesiniń jaǵalarındaǵı jaǵıslarǵa baratuǵın Adramittiń kemesine minip, bizler jolǵa shıqtıq. Janımızda Salonikadan kelgen makedoniyalı Aristarx ta bar edi.
3 Erteńine Sidonǵa jetip keldik. Yuliy Pavelge adamgershilik islep, onıń óz mútájliklerine járdem alıwı ushın, doslarına barıp keliwine ruxsat etti.
4 Ol jerden keme menen jáne jolǵa shıqtıq. Samal qarsı aldımızdan esip turǵanlıqtan, Kipr atawınıń ıq jaǵı menen júrdik.
5 Kilikiya hám Pamfiliya úlkeleriniń qarsı aldındaǵı teńizden ótip, Likiyanıń Mira qalasına keldik.
6 Júzbası sol jerde İtaliyaǵa baratuǵın İskenderiyadan kelgen kemeni tawıp, bizlerdi oǵan mingizdi.
7 Kóp kún boyı áste-aqırın júzip, zorǵa degende Knidosqa jetip bardıq. Samalǵa qarsı júziw qıyın bolǵanlıqtan, Krit atawınıń ıq jaǵı menen Salmon qalasınıń qasınan óttik.
8 Jaǵa boylap zordan júzip, Laseya qalasınıń qasındaǵı «Gózzal jaǵıs» degen jerge keldik.
9 Bizler kóp waqıttı sarp etip aldıq. Hátte, yahudiylerdiń oraza kúnleri de ótip ketkenlikten, endi júziw qáwipli edi. Sonlıqtan Pavel olarǵa eskertip:
10 – Adamlar! Bul jolımız tek júk hám keme ushın emes, al janlarımız ushın da júdá qáwip-qáterli bolatuǵının kórip turman, – dedi.
11 Biraq júzbası Paveldiń sózlerinen góre, keme aydawshısı menen kemeniń xojayınınıń sózine qulaq astı.
12 Jaǵıs qıslawǵa qolaylı bolmaǵanlıqtan, kemedegilerdiń kóbisi jolǵa shıǵıwdı hám ilajı bolsa Fenikske jetip, qıstı sol jerde ótkiziwdi sheshti. Feniks – qubla-batıs hám arqa-batıs táreplerge qaraǵan, Kritte jaylasqan bir jaǵıs edi.
13 Qubladan jumsaq samal ese baslaǵanda, olar óz maqsetimizge jettik dep oylap, kóshkini kóterdi de, Krittiń jaǵası menen júzip ketti.
14 Biraq kóp ótpey, ataw tárepten «Arqa-shıǵıs» dep atalatuǵın dawıl bastırıp keldi.
15 Keme dawıl tárepinen iskenjege alınıp, samalǵa qarsı tura alatuǵın kúshimiz bolmaǵanlıqtan, bizler táslim bolıp kete berdik.
16 «Kavda» dep atalatuǵın bir kishi atawdıń ıq jaǵına jetkenimizde, kemeniń qayıǵın zorǵa degende saqlap úlgerdik.
17 Kemeshiler qayıqtı joqarıǵa tartıp shıǵarıp, kemeni arqan menen bekkem etip baylap qoydı. Liviya jaǵasınıń qayır jerlerine tiyiwden qorqıp, jelqomdı túsirdi de, ıǵıp kete berdi.
18 Dawıl bizlerdi qattı qıynaǵanlıqtan, olar erteńine kemeden júk ılaqtıra basladı.
19 U'shinshi kúni kemeniń qural-saymanların da óz qolları menen teńizge ılaqtırdı.
20 Kóp kún boyı quyash ta, juldızlar da kórinbedi. Dawıl ele qáhárli bolǵanlıqtan, aqırında aman qalıwdan úmitimizdi pútkilley úzdik.
21 Adamlar kóp waqıttan beri hesh nárse jemegen edi. Sonda Pavel ortaǵa shıǵıp bılay dedi: – Adamlar! Maǵan qulaq asıp, Kritten shıqpaǵanıńızda, bunday qáwip-qáter menen shıǵınǵa ushıramaǵan bolar edik.
22 Biraq endi sizlerdi márt bolıwǵa shaqıraman. Tek keme ǵana apatqa ushırap, arańızda hesh bir jan nabıt bolmaydı.
23 Sebebi men tiyisli bolıp, xızmet etip júrgen Qudaydıń bir perishtesi ótken túni janıma kelip,
24 bılay dedi: «Qorqpa Pavel! Sen Rim patshası-Qaysardıń aldına barıwıń tiyis. Jáne Quday seniń menen saparlas bolǵanlardıń hámmesin saǵan baǵıshladı».
25 Sonlıqtan, adamlar, márt bolıńlar! Men Qudayǵa isenemen: maǵan ne aytılsa, sol boladı.
26 Bizler bir atawǵa ıǵızılıp aparılıwımız tiyis.
27 Dawıldıń baslanǵanına on tórt kún bolǵanda, bizler Adriya teńizinde ıǵıp júr edik. Shama menen túnniń yarımında kemeshiler qanday da bir qurǵaqlıqqa jaqınlasqanın shamaladı.
28 Sonda olar teńizdiń tereńligin ólshep, jigirma qulash ekenin bildi. Az-maz waqıttan soń jáne ólshep kórgende, on bes qulash ekenin kórdi.
29 Suwdıń astındaǵı jartasqa urılıwımızdan qorqıp, olar kemeniń art betinen tórt kóshki ılaqtırdı da, tańnıń tezirek atıwın tilep, duwa etti.
30 Kemeshiler kemeden qashpaqshı bolıp, aldıńǵı tárepten kóshki taslawdı sıltawladı da, qayıqtı teńizge túsire basladı.
31 Biraq Pavel júzbası menen áskerlerge: – Bular kemede qalmasa, sizlerge aman qalıw joq, – dedi.
32 Sonda áskerler qayıqtıń arqanların kesip, onı teńizge túsirip jiberdi.
33 Tań atayın dep turǵanda, Pavel hámmeni awqat jewge úgitlep: – Hesh nárse jemey awqatsız qalıp kútkenińizge búgin on tórt kún boldı.
34 Sonlıqtan awqat jep alıwıńızdı ótinish etemen. Bul aman qalıwıńız ushın zárúr. Hesh qaysısıńızdıń bir tal shashıńız da nabıt bolmaydı, – dedi.
35 Pavel usılardı aytıp bolıp nandı aldı da, hámmeniń aldında Qudayǵa shúkirlik bildirip, nandı bólip jey basladı.
36 Sonda hámme jigerlenip, awqat jedi.
37 Kemede barlıǵımız bolıp eki júz jetpis altı jan edik.
38 Awqatqa toyıp bolǵannan soń, olar biydaydı teńizge tógip, kemeni jeńilletti.
39 Tań atqanda, kemeshiler ózleri kelgen jerdi tanımadı. Biraq jaǵası qumlıq bolǵan bir qoltıqtı kórip qalıp, múmkin bolsa, kemeni sol jerge aparıp toqtatıwdı uyǵardı.
40 Kóshkilerdiń arqanların kesip, teńizge tasladı da, rullerdi baylaǵan arqanlardı sheshti. Aldıńǵı jelqomdı samal tárepke kóterip, jaǵaǵa qaray júzip ketti.
41 Biraq keme bir qumlı sayız jerge tap bolıp, tumsıǵı qumǵa battı da, qıymıldamay qaldı. Al artqı jaǵı kúshli tolqınlar tárepinen soqqılanıp, sınıp ketti.
42 Tutqınlar júzip qashıp ketedi dep oylap, áskerler olardı óltirmekshi boldı.
43 Biraq júzbası Paveldi qutqarǵısı kelip, áskerlerge bul niyetin iske asırıwǵa tıyım saldı. Sońınan júzip biletuǵınlarǵa birinshi bolıp ózlerin teńizge atıp, jaǵaǵa shıǵıwların buyırdı.
44 Al qalǵanları bolsa, kimisi taxtay, kimisi kemeniń sınıq bóleklerinen uslap, olardıń izlerinen jetip bardı. Solay etip, hámmesi aman-esen jaǵaǵa shıqtı.

Elshiler 28
1 Aman qalǵanımızdan soń, atawdıń atınıń Malta ekenin bildik.
2 Jergilikli adamlar bizlerge ádetten tıs adamgershilik kórsetti. Jawın jawıp, kún suwıq bolǵanlıqtan, olar ot jaǵıp, hámmemizdi jaqsı qabıl etti.
3 Pavel bir qushaq otın jıynap, ottıń ústine saldı. Sonda ottıń ıssısınan qashqan bir uwlı jılan onıń qolına jabıstı.
4 Jergilikli adamlar Paveldiń qolına jılannıń asılıp turǵanın kórip, bir-birine: – Bul adam, sózsiz, adam óltirgen qanxor eken. Teńizden aman qalǵan bolsa da, ádillik qudayı onıń tiri qalıwına jol qoymadı, – desti.
5 Biraq Pavel qolın silkip, jılandı ottıń ishine ılaqtırıp jiberdi hám hesh qanday zıyan kórmedi.
6 Olar Paveldiń denesiniń isip ketiwin yamasa birden ólip qalıp, jerge jıǵılıwın kútip tur edi. Biraq uzaq waqıt kútip, oǵan hesh qanday zıyan kelmegenin kórgende, pikirlerin ózgertip: «Ol bir quday», – desti.
7 Bizler turǵan jerdiń jaqınında atawdıń basshısı bolǵan Publiy atlı adamnıń jer-múlki bar edi. Ol bizlerdi úyine qabıl etip, úsh kún miyman qıldı.
8 Sol waqıtta Publiydiń ákesiniń ıssılıǵı kóterilip, ishi ótip awırıp jatırǵan edi. Pavel onıń janına barıp duwa etti de, qolların onıń ústine qoyıp, shıpa berdi.
9 Usı waqıyadan soń, atawdaǵı basqa awırıw adamlar da kelip, shıpa tabatuǵın edi.
10 Olar bizlerge kóp húrmet kórsetti hám jolǵa shıǵıp baratırǵanımızda kerekli nárselerdi kemege júkledi.
11 U'sh aydan soń, sol atawda qıslap qalǵan «Egiz qudaylar» dep atalatuǵın İskenderiyadan kelgen bir keme menen jolǵa shıqtıq.
12 Sirakuz qalasına barıp, úsh kún qaldıq.
13 Ol jerden jolımızdı dawam etip, Regiumǵa keldik. Erteńine qubladan ese baslaǵan samaldıń járdemi menen eki kúnde Puteoliyge bardıq.
14 Ol jerden tuwısqanlarımızdı taptıq. Olardıń ótinishi boyınsha, bizler olar menen birge bir hápte qaldıq. Aqırında bizler Rimge keldik.
15 Xabarımızdı esitken Rimdegi tuwısqanlarımız bizlerdi kútip alıw ushın Appiy maydanı hám «U'sh miymanxana» ǵa deyin keldi. Pavel olardı kórgende Qudayǵa shúkirlik etip, jigerlenip qaldı.
16 Rimge kelgenimizde, Pavelge ózin qarawıllaytuǵın ásker menen óz aldına jasawǵa ruxsat etildi.
17 U'sh kúnnen soń, Pavel Rimdegi yahudiy jetekshilerin birge jıynalıwǵa shaqırdı. Olar jıynalǵanda, Pavel bılay dedi: – Tuwısqanlarım! Men xalqımızǵa yamasa ata-babalarımızdıń úrp-ádetlerine qarsı hesh nárse islemesem de Erusalimde tutqın bolıp, rimlilerdiń qolına tapsırıldım.
18 Olar meni tergep bolǵannan soń, bosatıp jibermekshi boldı. O'ytkeni maǵan ólim jazasın beretuǵınday hesh qanday tiykar joq edi.
19 Biraq, yahudiyler buǵan qarsı shıqqanlıqtan, men Rim patshası-Qaysardıń húkimin talap etiwge májbúr boldım. Degen menen, bunı men óz xalqımdı ayıplamaqshı bolıp islemedim.
20 Sonlıqtan sizlerdi bul jerge usılar haqqında sóylesip, ushırasıwǵa shaqırdım. Sebebi men İzraildıń úmiti ushın mına shınjırlar menen baylanǵanman.
21 Olar Pavelge: – Sen tuwralı Yahudiyadan xat almadıq, ol jerden kelgen ózimizdiń adamlardıń hesh biri sen tuwralı jaman xabar da ákelmedi yamasa jaman nárse de aytpadı.
22 Biraq bizler seniń pikirińdi ózińnen esitiwdi qáleymiz. O'ytkeni hámme jerde sen tiyisli bolǵan bul toparǵa qarsı shıǵıp atırǵanın bilemiz, – dedi.
23 Olar Pavel menen bir kúndi belgilep, sol kúni kóp adamlar menen birge ol bolıp atırǵan jerge keldi. Pavel azannan keshke deyin olarǵa Qudaydıń Patshalıǵı tuwralı gúwalıq berip, túsindirdi. Muwsanıń Nızamına hám payǵambarlardıń Jazıwlarına tiykarlanıp, olardı İysa haqqında aytılǵanlarǵa isendiriwge háreket etti.
24 Ayırımları Paveldiń sózlerine isendi, al bazıları isenbey qaldı.
25 O'z ara bir kelisimge kele almay, Pavel mına sońǵı sózlerin aytıp turǵanda olar kete basladı: – Muxaddes Ruwx İyshaya payǵambar arqalı ata-babalarıńızǵa bılay sóylep, durıs aytqan:
26 «Bul xalıqqa barıp, mınalardı ayt: Tıńlap esitesizler, biraq hesh túsinbeysizler, Qaraysızlar, biraq hesh kórmeysizler.
27 Sebebi bul xalıqtıń kewli qaysar bolıp, qulaqları pitip qalǵan, olar kózlerin de jumıp alǵan. Olay bolmaǵanda, olardıń kózleri kórer edi, qulaqları esiter edi, kewilleri túsiner edi. Olar Maǵan qaytıp kelse, Men olarǵa shıpa berer edim».
28 Mınanı bilip qoyıńlar: Quday O'ziniń bul qutqarılıwın basqa milletlerge berdi. Olar bunı qabıl aladı.
30 Pavel kireyge alǵan jayında tolıq eki jıl bolıp, ózin kóriwge kelgenlerdiń hámmesin qabıl etti.
31 Ol batıllıq penen, hesh bir tosqınlıqsız Qudaydıń Patshalıǵı tuwralı járiyalap, İyemiz İysa Masix haqqında tálim berdi.

Yaqıp 1
1 Men, Qudaydıń hám İyemiz İysa Masixtıń qulı Yaqıptan, jer júzine tarqalıp ketken Qudaydıń xalqına sálem!
2 Háy, tuwısqanlarım, túrli sınawlarǵa ushıraǵanıńızda onı úlken quwanısh penen qabıl etińler.
3 Sebebi isenimińizdiń sınalıwınan sabırlıq payda bolatuǵının bilesizler.
4 Hesh bir kemshiliksiz, jetilisken hám minsiz adamlar bolıwıńız ushın tolıq sabırlıq etińler.
5 Eger arańızdaǵı birińizdiń danalıǵı kem bolsa, hámmege saqıylıq penen, ayıplamay beretuǵın Qudaydan sorasın. Quday oǵan beredi.
6 Biraq hesh gúmanlanbastan, isenim menen sorasın. O'ytkeni gúmanlanǵan adam samal menen shayqatılıp tınıshsızlanǵan teńiz tolqınına uqsaydı.
7 -
8 O'ziniń pútkil jollarında turaqsız bolǵan, bunday eki oylı adam İyemizden bir nárse alaman, dep oylamasın.
9 Tómen jasaytuǵın tuwısqan Qudaydıń ózine bergen mártebesi menen maqtansın.
10 Al bay tuwısqan óz pásligi menen maqtansın. Sebebi bay adam daladaǵı gúl sıyaqlı solıp qaladı.
11 Quyash shıǵıp, jáziyrama ıssısı menen shópti quwratıp taslaydı. Onıń gúli tógilip, kórkiniń gózzallıǵı joǵaladı. Bay adam da usılay óz isleri menen solıp joq boladı.
12 Sınawǵa shıdaǵan adam baxıtlı! O'ytkeni ol sınawdan ótkennen soń, Qudaydıń O'zin súyetuǵınlarǵa wáde etken ómir tajın aladı.
13 Azǵırılıwǵa túskende hesh kim: «Men Quday tárepinen azǵırılıp atırman», – demesin. Sebebi Quday jamanlıq penen azǵırıla almaydı hám Onıń O'zi de hesh kimdi azǵırmaydı.
14 Biraq hár kim óziniń jaman qálewlerine berilip, aldanıp azǵırıladı.
15 Keyin sol qálew hámledar bolıp, gúnanı tuwadı. Al gúna jetilisip, ólimdi tuwadı.
16 Háy, súyikli tuwısqanlarım, aldanbańlar!
17 Hár qanday jaqsı hám minsiz sıy joqarıdan, nurlar A'kesi bolǵan Qudaydan keledi. Onda hesh qanday ózgeris yamasa ózgeriwshi kóleńke joq.
18 Onıń jaratqanlarınıń arasında birinshi miyweleri bolıwımız ushın, Ol O'z qálewi boyınsha bizlerdi haqıyqat sózi menen ómirge eristirdi.
19 Súyikli tuwısqanlarım, mınanı este saqlańlar: hár bir adam esitiwde shaqqan, sóylewde aqırın, ǵázepleniwde de aqırın bolsın.
20 O'ytkeni adamnıń ǵázebi Qudaydıń talap etken haqlıǵın iske asıra almaydı.
21 Sonlıqtan hár qanday iplaslıqtı hám hámme jerdi jaylap ketken jamanlıqtı taslap, ózlerińizde egilgen, janlarıńızdı qutqara alatuǵın Qudaydıń sózin kishipeyillik penen qabıl etińler.
22 Sózdi tek tıńlawshılar bolıp, óz-ózińizdi aldamańlar, onı orınlawshılar bolıńlar.
23 Eger kim de kim sózdi tıńlap, onı orınlamasa, ol óz tábiyǵıy kelbetin aynada kórgen adamǵa uqsaydı.
24 Sebebi ol ózin kórip bolıp, ketip qaladı hám qanday ekenin dárhal umıtadı.
25 Biraq azatlıq beriwshi minsiz nızamǵa anıqlap qaraytuǵın hám ol boyınsha jasaytuǵın adam umıtshaq tıńlawshı bolmay, onı is júzinde qollanadı. Bunday adam óz isleri menen baxıtlı boladı.
26 O'zin dinshil dep esaplap, tilin tıymaǵan adam ózin ózi aldaǵan boladı. Onıń dinshilligi bos.
27 A'kemiz Qudaydıń aldında pák hám qátesiz dinshillik bul – jetim-jesirlerge qıyın kúnlerinde járdem etip, ózin dúnyanıń napákliklerinen saqlaw.

Yaqıp 2
1 Háy, tuwısqanlarım, ullı İyemiz İysa Masixqa isenimi bar sizler adamlardı alalamańlar.
2 Eger sizlerdiń jıynalısıńızǵa altın júzikli, sánli kiyimler kiygen bir adam menen jupını kiyim kiygen bir jarlı adam kelse,
3 sizler sánli kiyim kiygen adamǵa húrmet kórsetip: «Siz bul jerge, jaqsı jerge otırıń», al jarlı adamǵa bolsa: «Sen ana jerde tur» yamasa: «Ayaq betimde otır» deseńler,
4 arańızda alalıq jasap, jaman niyetli húkim shıǵarıwshılar bolıp qalmaysızlar ma?
5 Qulaq salıńlar, súyikli tuwısqanlarım: Quday bul dúnyada jarlı bolǵanlardı isenimde bay bolıwı hám O'zin súygenlerge wáde etken Patshalıǵınıń miyrasxorları bolıwı ushın tańlamadı ma?
6 Biraq sizler jarlını biyabıray qıldıńız-ǵo. Sizlerge zulımlıq jasap atırǵan baylar emes pe? Sizlerdi húkimxanalarǵa súyrep aparatuǵın da baylar emes pe?
7 Sizlerge berilgen qádirli attı mazaq qılıwshılar da olar emes pe?
8 Muxaddes Jazıwdaǵı: «O'zińdi súygeniń sıyaqlı, janıńdaǵı adamdı da súy», – degen baslı nızamdı haqıyqattan orınlasańlar, jaqsı qılasızlar.
9 Biraq adamlardı alalasańlar, gúna islep atırǵan bolasızlar hám Muxaddes Nızam aldında jınayatshı sıpatında jazalanasızlar.
10 O'ytkeni kim de kim Muxaddes Nızamdı tolıǵı menen orınlap, tek bir nársede ayıplı bolsa, ol pútkil Muxaddes Nızamǵa qarsı gúnakar boladı.
11 Sebebi «Neke hadallıǵın buzba», – degen Quday, «Adam óltirme», – de degen. Eger sen neke hadallıǵın buzbasań da, biraq adam óltirseń, Muxaddes Nızamǵa qarsı jınayatshı bolasań.
12 Azatlıq beriwshi nızam boyınsha húkim etiletuǵınlar sıyaqlı sóyleńler hám is tutıńlar.
13 O'ytkeni húkim – rehimsiz adamǵa rehimsiz. Al rehim húkimnen ústin.
14 Tuwısqanlarım, eger kim de kim isenimi barlıǵın aytıp, jaqsı isler qılmasa, ne paydası bar? Bunday isenim onı qutqara ala ma?
15 Bir er yamasa hayal tuwısqanımız jalańash qalıp, kúndelik azıǵına zar bolsa,
16 arańızdaǵı birińiz olarǵa: «Aman-esen barıń, jılınıń hám toyıń» dese, biraq denesine kerekli zatlar bermese, bunnan ne payda?
17 Sol sıyaqlı, islersiz isenim de óz-ózinen óli.
18 Biraq birew: «Seniń isenimiń bar, meniń islerim bar. Maǵan islersiz isenimińdi kórset, al men saǵan isenimimdi islerim arqalı kórseteyin», – deydi.
19 Sen Qudaydıń jalǵız ekenine iseneseń be? Jaqsı qılasań. Jinler de buǵan isenip, qaltırasadı.
20 Háy, aqılsız adam, islersiz isenimińniń paydasız ekenin biliwdi qáleyseń be?
21 Babamız İbrayım ulı Isaqtı qurbanlıq shalınatuǵın orınǵa baǵıshlap, isleri menen aqlanbadı ma?
22 Kórip turǵanıńday, isenimi onıń isleri menen háreket etti. İsenimi isleri menen kámal taptı.
23 Solay etip, «İbrayım Qudayǵa isendi hám sol sebepli aqlandı», – dep jazılǵan Muxaddes Jazıw orınlanıp, ol Qudaydıń dostı dep ataldı.
24 Kórip tursızlar, adam tek isenimi menen emes, isleri menen aqlanadı.
25 Sol sıyaqlı, jansızlardı qabıl etip, olardı basqa joldan jibergen buzıq hayal Rahab ta óz isleri menen aqlanbadı ma?
26 Ruwxsız dene óli bolǵanı sıyaqlı, islersiz isenim de óli.

Yaqıp 3
1 Háy, tuwısqanlarım! Kóplerińiz muǵallim bola bermeńler. Sebebi bizlerdiń, muǵallimlerdiń awırıraq húkim alatuǵınımızdı bilesizler.
2 Hámmemiz kóp qáte isleymiz. Eger kim de kim sóylegende qáte qılmasa, ol pútkil denesin boysındıra alatuǵın minsiz adam bolǵanı.
3 Bizlerge boysınıwı ushın, atlardıń awızlarına suwlıq salıp, olardıń pútkil denesin basqara alamız.
4 Kemeler de sonshelli úlken bolıp, kúshli samallar menen júrse de, kemeshiniń qálegen jerine júdá kishkene rul menen burıladı.
5 Sol sıyaqlı, til de deneniń kishkene bir múshesi bolsa da, kóp maqtanadı. Kishkene bir ushqın sonshelli úlken toǵaydı jandırıp jibere aladı.
6 Til – bul ot, denemizdiń músheleri arasında bir jamanlıq dúnyası. Ol pútkil denemizdi iplaslaydı hám ómirimizdi jandıradı. Onıń ózi de dozaq otında janadı.
7 Hár túrli haywanlar, quslar, jer bawırlawshılar hám teńiz janıwarları adam tárepinen qolǵa úyretilgen hám qolǵa úyretilmekte.
8 Biraq tildi hesh bir adam boysındıra almaydı. Ol toqtatıp bolmaytuǵın jamanlıq bolıp, óltiriwshi záhárge tolı.
9 Tilimiz benen İyemizdi, A'kemizdi alǵıslaymız. Sol tilimiz benen Qudayǵa uqsatıp jaratılǵan adamlardı ǵarǵaymız da.
10 Bir awızdan hám maqtaw, hám ǵarǵıs shıǵadı. Tuwısqanlarım, bunday bolmawı kerek.
11 Bir bulaqtan hám dushshı, hám ashshı suw shıǵa ma?
12 Tuwısqanlarım! A'njir aǵashı záytún yamasa júzim aǵashı ánjir bere ala ma? Ashshı bulaq ta dushshı suw bere almaydı.
13 Arańızda dana hám túsimpaz adam kim? Bunday adam óz danalıǵın jaqsı júris-turısı arqalı kórsetip, kishipeyillik penen jaqsı isler islewi tiyis.
14 Biraq eger júregińizde ashshı kúnshillik hám menmenlik bar bolsa, onda maqtanbańlar, haqıyqatqa qarsı jalǵan sóylemeńler.
15 Bunday «danalıq» joqarıdan túspegen. Bunday «danalıq» dúnyadan, adam tábiyatınan, shaytannan.
16 O'ytkeni qay jerde kúnshillik hám menmenlik bar bolsa, sol jerde tártipsizlik hám hár túrli jamanlıq boladı.
17 Biraq joqarıdan túsken danalıq birinshiden pák, sońınan tatıw, múláyim, boysınıwshı, miyrim-shápáátke hám jaqsı jemislerge tolı. Ol ádalatsız hám eki júzli emes.
18 Tınıshlıq penen tuqım sewip, tınıshlıq ornatıwshılar haqlıq jemisin jıynap aladı.

Yaqıp 4
1 Arańızdaǵı urıs hám jánjeller qayaqtan kelip shıǵadı? Denelerińizdiń múshelerinde urısıp atırǵan qálewlerińizden emes pe?
2 Bir nárseni qáleysizler, biraq erise almaysızlar. Sonlıqtan adam óltiresizler. Kúnshillik etesizler, biraq qálegenińizge erise almaǵanlıqtan, jánjellesip urısasızlar. Sizler Qudaydan soramaǵanıńız ushın, almay atırsızlar.
3 Sorasańız da almay atırsızlar. Sebebi jaman niyet penen, óz nápsińizge paydalanıw ushın sorap atırsızlar.
4 Háy, opasızlar! Dúnya menen dos bolıwdıń Qudayǵa dushpanlıq ekenin bilmeysizler me? Dúnyanıń dostı bolıwdı qálegen adam ózin Qudayǵa dushpan qıladı.
5 Muxaddes Jazıwda: «Qudaydıń bizlerge salǵan Muxaddes Ruwxı bizlerdiń Qudayǵa sadıq bolıwımızdı qattı qáleydi», – dep bosqa aytılǵan dep oylaysızlar ma?
6 Degen menen, Qudaydıń bizlerge beretuǵın miyrimi jáne de ullıraq. Sonlıqtan Muxaddes Jazıwda: «Quday menmenlerge qarsı turadı, biraq kishipeyillilerge O'z miyrimin beredi», – delingen.
7 Solay etip, Qudayǵa boysınıńlar! Shaytanǵa qarsı turıńlar, sonda ol sizlerden qashıp ketedi.
8 Qudayǵa jaqınlasıńlar, sonda Ol da sizlerge jaqınlasadı. Háy, gúnakarlar, qollarıńızdı gúnadan tazalańlar! Háy, eki oylılar, júreklerińizdi pákleńler!
9 Qayǵırıńlar, aza tutıp, jılańlar! Kúlkińiz azaǵa, quwanıshıńız qayǵıǵa aylansın.
10 İyemizdiń aldında ózlerińizdi pás tutıńlar, Ol sizlerdi mártebeli qıladı.
11 Tuwısqanlarım, bir-birińizdi jamanlamańlar! O'z tuwısqanın jamanlaytuǵın yamasa húkim etetuǵın adam Muxaddes Nızamǵa qarsı sóylep, onı húkim etken boladı. Eger sen Muxaddes Nızamdı húkim etseń, onda Muxaddes Nızamdı orınlawshı emes, al onı húkim etiwshi bolasań.
12 Nızam shıǵarıwshı hám húkim etiwshi – jalǵız Quday. Tek ǵana Ol qutqarıwǵa hám nabıt qılıwǵa qúdiretli. Al tuwısqanıńdı húkim etetuǵınday, sen kim bolıpsań?
13 Endi «Búgin yamasa erteń pálen qalaǵa ketemiz, ol jerde bir jıl qalıp, sawda-satıq islep, payda kóremiz», – deytuǵınlar, tıńlańlar!
14 Sizler erteń ne bolatuǵının bilmeysizler-ǵo. O'mirińizdiń ózi ne? Ol az waqıt kórinip, keyin joq bolatuǵın puw.
15 Onıń ornına: «Eger İyemiz qálese, jasaymız hám mınanı ya ananı isleymiz», – dep aytıwıńız tiyis.
16 Biraq sizler menmensip maqtanasızlar. Hár qanday maqtanshaqlıq – jawızlıq.
17 Solay etip, kim de kim jaqsılıq islewdi bilse de, onı islemese, gúna qılǵan boladı.

Yaqıp 5
1 Tıńlańlar endi, háy baylar, basıńızǵa túsetuǵın baxıtsızlıqlar sebepli ókirip jılańlar!
2 Baylıǵıńız shirip, kiyimlerińizdi kúye jegen.
3 Altın hám gúmislerińiz tat basqan. Olardıń tatı sizlerge qarsı gúwalıq berip, deneńizdi ot sıyaqlı jeydi. Sizler bul aqırǵı kúnlerde de baylıq ústine baylıq jıynadıńlar.
4 Sizler eginlerińizdi orǵan jumısshılardıń is haqısın jep qoydıńlar. Mine, sol oraqshılardıń dadı Qúdiretli İyemizdiń qulaǵına jetti.
5 Sizler jer júzinde molshılıqta jasap, káyip-sapa shektińler. Bawızlanatuǵın kúnde ózlerińizdi semirttińler.
6 Sizler ózlerińizge qarsı turmaǵan haq adamlardı húkim etip óltirdińler.
7 Solay etip, tuwısqanlarım, İyemiz kelgenshe, sabırlı bolıńlar! A'ne, diyxan sabırlıq etip, birinshi hám sońǵı jawınlar jawǵansha, jerdiń qımbatlı zúráátin kútip atır.
8 Sizler de sabırlı bolıp, bekkem turıńlar! O'ytkeni İyemizdiń keletuǵın waqtı jaqın.
9 Tuwısqanlar, húkim etilmewińiz ushın bir-birińizge qarsı narazılıq bildirmeńler. Mine, húkim etiwshi İyemiz qapı aldında tur.
10 Háy, tuwısqanlar, Qudaydıń atınan sóylegen payǵambarlardıń qıyınshılıqlarda sabırlıq etkeninen órnek alıńlar.
11 Sabırlıq etkenlerdi bizler baxıtlı dep esaplaymız. Sizler Ayuptıń sabırlıǵı haqqında esittińler. Sońında İyemizdiń ol ushın neler islegenin de bilesizler. İyemiz júdá miyrim-shápáátli hám rehimli.
12 Háy, tuwısqanlarım! Eń baslısı, ant ishpeńler. Ya aspan menen, ya jer menen, ya basqa nárse menen ant ishpeńler. Tek «awa» ńız awa, «yaǵ» ıńız yaq bolsın. Sonda húkim etilmeysizler.
13 Arańızda azap shegip atırǵan bar ma? Ol duwa etsin. Ruwxı kóterińki adam bar ma? Ol Qudayǵa alǵıs-maqtaw qosıǵın aytsın.
14 Arańızda awırıw adam bar ma? Ol iseniwshiler jámáátiniń aqsaqalların shaqırsın. Olar İyemiz İysanıń atı menen onı may menen sılap, ol ushın duwa etsin.
15 İsenim menen etilgen duwa awırıwǵa shıpa beredi hám İyemiz onı ayaqqa turǵızadı. Eger ol gúna islegen bolsa, gúnası keshiriledi.
16 Solay etip, shıpa tabıwıńız ushın, bir-birińizdiń aldıńızda gúnalarıńızdı moyınlańlar hám bir-birińiz ushın duwa etińler. Haq adamnıń duwası júdá kúshli tásirge iye.
17 İliyas ta bizler sıyaqlı bir adam edi. Jawın jawmasın dep, ol kúshli duwa etkende, jerge úsh jıl, altı ay jawın jawmadı.
18 Ol jáne duwa etti. Sonda aspannan jawın jawıp, jer ónim berdi.
19 Háy, tuwısqanlarım! Arańızda bir adam haqıyqat jolınan adassa, birińiz onı haqıyqatqa qaytarsa,
20 bilsin, bir gúnakardı nadurıs joldan qaytarǵan adam bir jandı ólimnen qutqarǵan hám kóp gúnalardı juwǵan boladı.

1 Petr 1
1 İysa Masixtıń elshisi Petrden, Pont, Galatiya, Kapadokiya, Aziya hám Bitiniya úlkelerine tarqalıp ketken, sol úlkelerde jat jerli bolıp jasaǵan, Quday tárepinen tańlap alınǵanlarǵa sálem!
2 İysa Masixqa boysınıp, Onıń qanı ústilerińizge sebilip tazalanıwıńız ushın, Quday A'ke sizlerdi ázelden-aq tańlap aldı hám Muxaddes Ruwx sizlerdi muxaddes qıldı. Sizlerge miyrim hám tınıshlıq mol-mol etip berilsin!
3 İyemiz İysa Masixtıń A'kesi – Qudayǵa alǵıslar bolsın! Sebebi Ol O'ziniń sheksiz miyrim-shápááti menen bizlerdi jańadan tuwıldırdı. Sonlıqtan İysa Masixtıń ólimnen tiriliwi arqalı bizlerge joǵalmaytuǵın úmit berdi
4 hám shirimeytuǵın, pák hám eskirmeytuǵın bir miyrasqa eristirdi. Usı miyras sizler ushın aspanda saqlawlı tur.
5 Zamannıń aqırında ayan bolıwǵa tayar turǵan qutqarılıwǵa erisiwińiz ushın, sizler isenimińiz arqalı Qudaydıń qúdireti menen qorǵalmaqtasız.
6 Usı sebepli quwanıp, shadlanıńlar. Házir qısqa bir waqıt hár túrli sınawlarǵa ushıraǵanıńızda azap shegiwge tuwra kelse de,
7 bul isenimińizdiń taza bolıwı ushın paydalı. O'ytkeni ot penen tazalanǵanda joq bolıp ketetuǵın altınnan qımbatlıraq bolǵan isenimińiz sınawdan ótip, sizler İysa Masix kelgende, maqtaw, dańq hám húrmetke sazıwar bolasızlar.
8 Sizler Masixtı kórmegen bolsańız da, Onı súyesizler. Házir Onı kóre almasańız da, Oǵan isenip, sóz benen aytıp jetkiziwge qıyın bolǵan bir ájayıp hám ullı quwanısh penen shadlanbaqtasızlar.
9 Sebebi isenimińizdiń nátiyjesine, yaǵnıy janlarıńızdıń qutqarılıwına erisesizler.
10 Sizlerge beriletuǵın miyrim haqqında payǵambarshılıq etip aytqan payǵambarlar bul qutqarılıw tuwralı muqıyatlap izlenip izertledi.
11 Olardıń ishinde bolǵan Masixtıń Ruwxı Masixtıń shegetuǵın azapları hám sol azaplardan soń keletuǵın ullılıq haqqında aldın ala bildirgende, olar bulardıń qay waqıtta hám qalay bolatuǵının izertledi.
12 Olardıń izertlep aytqanlarınıń ózleriniń zamanında emes, al sizlerdiń zamanıńızda bolatuǵının Quday olarǵa ashıq bildirdi. Bulardı, yaǵnıy Xosh Xabardı aspannan jiberilgen Muxaddes Ruwxtıń qúdireti menen járiyalawshılar sizlerge házir járiyaladı. Hátte, perishteler de bulardı biliwdi qattı qáleydi.
13 Solay etip, aqıl-oyıńızdı is-háreketke tayarlap, sergek bolıńlar. İysa Masix kelgende sizlerge beriletuǵın miyrimnen tolıq úmit etińler.
14 Til alǵısh balalar sıyaqlı bolıp, Qudaydı bilmegen ótken ómirińizdegi jaman qálewlerińiz boyınsha jasamańlar.
15 Kerisinshe, sizlerdi shaqırǵan Quday muxaddes bolǵanı sıyaqlı, sizler de hár bir is-háreketińizde muxaddes bolıńlar.
16 O'ytkeni bılay dep jazılǵan: «Muxaddes bolıńlar, sebebi Men muxaddespen».
17 Hesh kimniń bet-júzine qaramay, hár bir adamdı islerine qaray húkim etetuǵın Qudaydı «A'ke» dep shaqıratuǵın bolsańız, jat jerli bolıp jasaytuǵın bul dúnyadaǵı ómirińizde Qudaydan qorqıp jasańlar.
18 Xabarıńız bar, ata-babalarıńızdan qalǵan paydasız ómir tárizinen gúmis yamasa altın sıyaqlı ótkinshi nárseler menen satıp alınbadıńlar.
19 Al Qudaydıń minsiz hám kemshiliksiz Kozısı bolǵan Masixtıń biybaha qanı menen satıp alınıp qutqarıldıńlar.
20 Quday dúnyanı jaratpastan burın usı maqset penen Masixtı tańlap alıp, Onı bul aqırǵı kúnlerde sizler ushın jiberdi.
21 Onı ólimnen tiriltip, dańqqa eristirgen Qudayǵa Ol arqalı isenesiz. Sol sebepli isenimińiz hám úmitińiz Qudayǵa qaratılǵan.
22 Haqıyqatqa boysınıw arqalı óz janlarıńızdı gúnadan tazalaǵanlıqtan, tuwısqanlarıńızdı tuwısqanlıq súyispenshilik penen súyesizler. Solay etip, bir-birińizdi shın júrekten súyińler.
23 Sizler óletuǵın násil arqalı emes, al ólmeytuǵın násil arqalı, yaǵnıy Qudaydıń tiri hám máńgilik sózi arqalı jańadan tuwıldıńız.
24 O'ytkeni: «Pútkil adamzat shópke uqsaydı, Onıń barlıq sán-saltanatı da dala gúlindey, Shóp quwrap qalar, gúller tógiler.
25 Biraq, Qudaydıń sózi máńgi saqlanar». Usı sóz – sizlerge járiyalanǵan Xosh Xabar.

1 Petr 2
1 Sonlıqtan hár qanday jamanlıqtı, hár qıylı ótirikti hám eki júzlilikti, kúnshillikti hám hár qanday ósekti qoyıńlar!
2 Jańa tuwılǵan nárestelerdiń ana sútine qushtar bolǵanınday, sizler de ruwxıy taza sút bolǵan Qudaydıń sózine qushtar bolıńlar. Sonda azıq alıp ósip, qutqarılasızlar.
3 Sebebi sizler İyemizdiń jaqsılıǵın tatıp kórdińler.
4 Adamlar kereksiz dep taslaǵan, biraq Quday tárepinen tańlanǵan biybaha tiri tasqa – İyemiz İysaǵa kelińler.
5 Sizler de tiri taslar sıyaqlısızlar. Sonlıqtan Quday sizlerdi ruwxıy İbadatxana salıwda qollanıp, İysa Masix arqalı O'zine unaytuǵın ruwxıy qurbanlıq beriwińiz ushın, muxaddes ruwxaniyler qılıp atır.
6 O'ytkeni Muxaddes Jazıwda bılay delingen: «Mine, Men O'zim tańlaǵan biybaha bir tastı, múyeshke qoyılatuǵın tiykarǵı tastı Erusalimde ornataman. Oǵan isengen adam hesh qashan uyatqa qalmaydı».
7 İsenetuǵın sizler ushın bul tas qımbatlı. Al isenbeytuǵınlar ushın Ol: «Kurılısshılar kereksiz dep taslaǵan tas, U'ydiń múyeshiniń tiykarǵı tası boldı».
8 Jáne de, «súrniktiretuǵın hám qulatatuǵın jartas boldı». İsenbeytuǵınlar Qudaydıń sózin tıńlamaǵanı ushın súrnigedi. Bul olardıń táǵdirine jazılǵan.
9 Biraq sizler Quday tárepinen tańlanǵan adamlar, Patshanıń ruwxaniyleri, muxaddes millet hám Qudayǵa tiyisli xalıqsız. Sizler ózlerińizdi qarańǵılıqtan O'ziniń ájayıp nurına shaqırǵan Qudaydıń tań qalarlıq islerin járiyalaw ushın tańlandıńlar.
10 Bir waqıtları Qudaydıń xalqı emes edińler. Biraq endi Qudaydıń xalqısız. Bir waqıtları Qudaydıń miyrim-shápáátin bilmegen edińler, endi bolsa, Onıń miyrim-shápáátin aldıńlar.
11 Súyikli tuwısqanlarım, bul dúnyada jat jerli hám qonaq bolǵan sizlerge jalbarınaman, janıńızǵa hár qashan qarsı turatuǵın deneniń jaman qálewlerinen qashıńlar.
12 İsenbeytuǵınlar arasında hadal ómir súrińler. Olar sizlerdi jamanlıq islewshiler, dep ayıplasa da, jaqsı islerińizdi kórip, Quday keletuǵın kúni Onı alǵıslaydı.
13 İyemiz İysa ushın, adamlar ornatqan hár qanday hákimshilikke boysınıńlar. Joqarı biylikke iye patshaǵa hám
14 jamanlıq islewshilerdi jazalaw, jaqsılıq islewshilerdi xoshametlew ushın patsha tárepinen jiberilgen hákimlerge boysınıńlar.
15 Sebebi Quday sizlerdiń jaqsı islerińiz arqalı aqılsız adamlardıń ósek sózleriniń toqtawın qáleydi.
16 Al sizler azat adamlarsız. Biraq azatlıǵıńızdı jamanlıq islew ushın paydalanbay, Qudaydıń qulları bolıp jasańlar.
17 Hámme adamlarǵa húrmet kórsetińler. İseniwshi tuwısqanlarıńızdı súyińler. Qudaydan qorqıńlar, patshanı sıylańlar.
18 Háy qullar, xojayınlarıńızǵa boysınıńlar! Olardıń tek jaqsı hám miyrimlilerin ǵana emes, al qatalların da tolıq húrmet etip, boysınıńlar.
19 Eger kim de kim nahaq azap shekkende Qudaydı oylap, azaplarǵa shıdasa, bul Qudayǵa unaydı.
20 Eger gúna islegenińiz ushın tayaq jegenińizde shıdasańız, bul sizlerge abıray áperer me eken? Biraq, jaqsılıq isley tura azap shekkenińizde shıdasańız, bul Qudayǵa unaydı.
21 O'ytkeni Quday sizlerdi usı ushın shaqırdı. Masixtıń O'zi sizler ushın azap shegip, Onıń izinen júriwińiz ushın órnek kórsetti.
22 «Ol gúna islemedi, awzınan hesh jalǵan sóz de shıqpadı».
23 Masqaralanǵanda hesh kimge masqaralaw menen juwap qaytarmadı. Ol azap shekkende de hesh kimdi qorqıtpadı, al O'zin ádillik penen húkim etiwshi Qudaydıń qolına tapsırdı.
24 Bizlerdiń gúna ushın ólip, haq bolıp jasawımız ushın, Ol gúnalarımızdı atanaq aǵashta O'z denesine júkledi. Onıń jaraqatları arqalı shıpa taptıńız.
25 Burın adasqan qoylar sıyaqlı edińiz, endi bolsa, janlarıńızdıń Shopanına hám Baǵıwshısına qaytıp keldińler.

1 Petr 3
1 -
2 Háy hayallar, Masix Qudayǵa boysınǵanday, sizler de kúyewlerińizge boysınıńlar. Sonda olardıń geybirewleri Qudaydıń sózine qulaq aspasa da, sizlerdiń Qudaydan qorqıp, pák ómir súrip atırǵanıńızdı kórip, sózlerińiz arqalı emes, al siz, hayallardıń úlgili ómirińiz arqalı qolǵa kirgizilip, iseniwshi boladı.
3 Sulıwlıǵıńız tek sırtqı bezeniwlerden: áshekóylengen shashlar, taǵılǵan altınlar hám sánli kiyimlerden ǵana ibarat bolmasın.
4 Al sulıwlıǵıńız sırlı bolǵan ishki dúnyańızdan, yaǵnıy jumsaq hám tınısh bolǵan joǵalmaytuǵın ruwxıy gózzallıqtan ibarat bolsın. Bul Quday aldında júdá qımbatlı.
5 O'tmishte Qudaydan úmit etken muxaddes hayallar da óz kúyewlerine boysınıp, usılay bezengen.
6 Solardıń biri Sara da óz kúyewi İbrayımdı «xojayınım» dep atap, oǵan boysındı. Eger sizler de jaqsılıq islep, hesh qanday qorqınıshqa berilmeseńiz, Saranıń qızları bolasızlar.
7 Háy kúyewler, sol sıyaqlı sizler de hayallarıńızdı jaqsı túsinip jasańlar. Olardıń názik ekenin hám máńgilik ómirdi sizler menen birge miyras etip alatuǵının bilip, olardı húrmet etińler. Solay etseńiz, duwa etkenińizde tosqınlıq bolmaydı.
8 Juwmaqlastırıp aytqanda, hámmeńiz bir niyet penen birlesińler. Basqalardıń quwanısh hám qayǵısın bólisińler. Bir-birińizdi tuwısqanlarsha súyińler. Kayırqom hám kishipeyil bolıńlar.
9 Jamanlıqqa jamanlıq, ǵarǵısqa ǵarǵıs penen juwap qaytarmańlar. Kerisinshe, jaqsılıq penen juwap qaytarıńlar. Sebebi Quday sizlerdi bul ushın shaqırǵan.
10 «Kim de kim ómirdi súyip, jaqsı kúnler keliwin qálese, tilin jaman sózden, awzın ótirik sóz aytıwdan tıysın.
11 Jamanlıqtan qashıp, jaqsılıq islesin. Tınıshlıq izlep, onı ornatıwǵa umtılsın.
12 O'ytkeni Qudaydıń kózleri haq adamlarda, Onıń qulaǵı olardıń jalbarınıwların esitedi. Biraq Quday jamanlıq isleytuǵınlarǵa qarsı turadı».
13 Jaqsılıq islewge intalı bolsańız, kim sizlerge jamanlıq isleydi?
14 Haq islerińiz ushın azap shegip atırǵan bolsańız, sizler baxıtlısızlar! Adamlardıń qorqıtqanınan qorqpańlar hám qáweterlenbeńler.
15 Masixtı «İyemiz» dep, kewillerińizde ayrıqsha qásterleńler. Sizlerdegi úmit haqqında soraǵan hár bir adamǵa juwap beriwge hámme waqıt tayar bolıńlar.
16 Degen menen, bunı múláyimlilik penen, húrmet kórsetip isleńler. Masixqa tiyisli bolǵan sizlerdiń jaqsı júris-turısıńızdı jamanlap mazaq etetuǵınlar uyalıp qalıwı ushın, hújdanıńızdı taza tutıńlar.
17 Jaqsılıq etip azap shegiw Qudaydıń qálewi bolsa, bul jamanlıq islep azap shegiwden jaqsıraq.
18 Masixtıń O'zi de haq bola tura, nahaqlar ushın azap shekti. Ol bizlerdi Qudayǵa alıp keliw ushın, gúnalarımız ushın bir mártebe qurban boldı. Denesi óltirilse de, Ol ruwxta tirildi.
19 Ol, hátte, qamaqta bolǵan ruwxlarǵa da barıp, O'z jeńisin járiyaladı.
20 A'yyemgi waqıtları Nuxtıń zamanında keme soǵılǵanda, Quday adamlardıń táwbe etiwin sabırlılıq penen kútse de, olar Oǵan boysınbaǵan edi. Sol kemege az ǵana adam, yaǵnıy segiz adam minip, suwdan qutqarıldı.
21 Bul – İysa Masixtıń qayta tiriliwi arqalı házir sizlerdi qutqaratuǵın suwǵa shomıldırılıwdıń tımsalı. Suwǵa shomıldırılıw deneni kirden tazalaw emes, al Qudaydan pák hújdan soraw degendi bildiredi.
22 Masix aspanǵa kóterilip, Qudaydıń oń jaǵında otır. Oǵan perishteler, aspandaǵı biylewshiler hám kúsh iyeleri boysındı.

1 Petr 4
1 Solay etip, Masix denesi menen azap shekti. Sizler de Masixta bolǵan oylar menen ózlerińizdi azap shegiwge tayarlańlar. Sebebi denesi azap shegip atırǵan adam gúna islewdi toqtatadı.
2 Bunnan bılay, dúnyadaǵı ómirińizdiń qalǵan bóleginde adamnıń jaman qálewleri boyınsha emes, al Qudaydıń erki boyınsha jasańlar.
3 Sizlerdiń ótken ómirińizde isenbeytuǵın adamlarǵa jaǵatuǵın ádetlerdi islep jasaǵanıńız jeter! Sol waqıtları sizler buzıqshılıqqa, jaman qálewlerge, máskúnemlikke, ayshı-áshiretke, nápsiqawlıqqa hám jerkenishli butparazlıqqa berilip, ómir súrgen edińler.
4 Endi bolsa, isenbeytuǵınlar sizlerdiń olar menen birlikte usınday nápsiqumarlıqta qatnaspaǵanıńız sebepli hayran bolıp, sizlerdi mazaq etip atır.
5 Biraq olar bunıń ushın tiriler menen ólilerdi húkim etiwge tayar turǵan Quday aldında juwap beredi.
6 Sol sebepli, ólilerdiń denesi basqalar qatarı ólip jazalansa da, ruwxı Quday sıyaqlı jasawı ushın, Xosh Xabar ólilerge de járiyalandı.
7 Hámme nárseniń aqırı jaqın. Sonlıqtan duwa etiw ushın aqıl menen is tutıp, sergek bolıńlar!
8 Eń baslısı, bir-birińizdi shın júrekten súyińler. O'ytkeni súyispenshilik kóp gúnalardı juwadı.
9 Narazılıq bildirmey, bir-birińizge miymandos bolıńlar.
10 Hár birińiz jaqsı xızmetshi sıpatında Qudaydıń sizlerge miyrimlilik penen bergen hár túrli ruwxıy sıyların qollana otırıp, bir-birińizge xızmet etińler.
11 Adamlar aldında sóylegen adam Qudaydıń sózine say sóylesin. Basqalarǵa xızmet etetuǵın adam Qudaydıń bergen kúshi menen xızmet etsin. Usılayınsha, İysa Masix arqalı Quday hár bir iste alǵıslansın. Ullılıq hám qúdiret máńgige Masixtiki. Awmiyin.
12 Súyikli tuwısqanlarım, sizlerdi sınaw ushın keletuǵın awır azaptı tań qalarlıq nárse dep, hayran bolmańlar.
13 Kerisinshe, Masixtıń azaplarına sherik bolǵanıńızǵa quwanıńlar. Solay etip, Masix saltanat penen kelgende, quwanıp shadlanasızlar.
14 Masixtıń atı ushın masqaralanıp atırǵan bolsańız, sizler baxıtlısızlar! Sebebi Qudaydıń ullı Ruwxı ústińizde boladı.
15 Jáne hesh birińiz adam óltiriwshi, urı, jamanlıq islewshi yamasa basqalardıń jumısına aralasıp, kesent beretuǵın bolıp, azap shekpesin.
16 Biraq sizler masixıy bolǵanıńız ushın azap shegip atırǵan bolsańız, uyalmańlar. Al bul at penen atalatuǵınıńız ushın Qudaydı alǵıslańlar.
17 O'ytkeni húkim shıǵarılatuǵın waqıt jetip keldi. Húkim shıǵarıwdı Quday O'z shańaraǵınan baslaydı. Eger bul Qudaydıń shańaraǵı bolǵan bizlerden baslansa, Qudaydıń Xosh Xabarına qulaq aspaytuǵınlardıń aqırı qanday boladı?
18 «Eger haq adam zorǵa qutqarılsa, Qudaysız hám gúnakar adamǵa ne boladı?»
19 Sonlıqtan Qudaydıń erkine boysınıp, azap shekkenler jaqsılıq islep, janların isenimli Jaratqanǵa tapsırsın.

1 Petr 5
1 Arańızdaǵı jámáát aqsaqallarına olarday jámáát aqsaqalı bolǵan men, Masixtıń shekken azaplarınıń gúwası hám Ol qaytıp kelgende ashıq kórinetuǵın saltanatınıń sheriklesi sıpatında mınalardı ótinish etemen:
2 Qudaydıń sizlerge tapsırǵan súriwin májbúriy túrde emes, al shın kewilden, Qudaydıń erkine say qılıp baǵıńlar. Bunı aqsha ushın paydakúnemlik penen emes, al óz qálewińiz benen isleńler.
3 O'zlerińizge tapsırılǵan adamlarǵa ústemlik etpey, súriwge úlgi bolıńlar.
4 Solay etseńiz, bas Shopan kelgende, máńgi ullılıqtıń tajın alasızlar.
5 Háy jaslar, sol sıyaqlı sizler de aqsaqallarǵa boysınıńlar. Hámmeńiz bir-birińiz benen kishipeyil qatnasta bolıńlar. Sebebi: «Quday menmenlerge qarsı turadı, Biraq kishipeyillilerge O'z miyrimin beredi».
6 Sonlıqtan ózlerińizdi Qudaydıń qúdiretli qolı astında pás tutıńlar. Sonda belgilengen waqıt kelgende, Ol sizlerdi mártebeli etedi.
7 Barlıq ǵam-táshiwishlerińizdi Oǵan tapsırıńlar. O'ytkeni Ol sizlerge ǵamxorlıq qıladı.
8 Saq hám sergek bolıńlar. Dushpanıńız shaytan kimdi jutsam eken dep, aqırǵan arıslanday bolıp gezip júr.
9 İsenimde bekkem bolıp, shaytanǵa qarsı turıńlar. Sebebi dúnyanıń basqa jerlerindegi tuwısqanlarıńızdıń birdey azap shegip atırǵanınan xabarıńız bar.
10 Pútkil miyrimniń tiykarı bolǵan Quday sizlerdi İysa Masix arqalı O'ziniń máńgilik saltanatına shaqırdı. Kısqa waqıt azap shekkenińizden soń, Ol sizlerdi O'zi jetilistiredi, bekkemleydi, kúsh-quwat beredi hám tıyanaqlı qıladı.
11 Kúdiret máńgige Onıki bolsın! Awmiyin.
12 Men sizlerge usı qısqasha xatımdı ózim isenimli tuwısqanım dep esaplaytuǵın Silaǵa jazdırıp atırman. Sizlerdi jigerlendirip, bul xatta aytqanlarımnıń Qudaydıń haqıyqıy miyrimi ekeni haqqında gúwalıq beremen. Usı miyrim menen bekkem turıńlar.
13 Sizler menen birge tańlanǵan Babilondaǵı iseniwshiler jámááti hám tutınǵan ulım Mark sizlerge sálem aytıp atır.
14 Bir-birińizdi súyispenshilik penen súyip, sálemlesińler. Masixqa tiyisli bolǵan sizlerdiń hámmeńizge tınıshlıq yar bolsın!

2 Petr 1
1 İysa Masixtıń qulı hám elshisi Simon Petrden, Qudayımız hám Kutqarıwshımız İysa Masixtıń haqlıǵı arqalı bizler alǵan qımbatlı isenimge teń isenimdi sıyǵa alǵanlarǵa sálem!
2 Qudaydı hám İyemiz İysanı haqıyqattan bilip barıwıńız arqalı sizlerge miyrim hám tınıshlıq mol-mol etip berilsin!
3 Qudaylıq qúdiretke iye İysa Masix O'zin biliwimiz arqalı jasawımız hám Qudaydıń jolı menen júriwimiz ushın bizlerge kerekli bolǵan hámme nárseni berdi. Ol bizlerdi O'z ullılıǵın hám iygiligin alıwımız ushın shaqırdı.
4 Quday O'z ullılıǵı hám iygiligi arqalı bizlerge júdá úlken hám qımbatlı wádeler berdi. Solay etip, bul wádeler sebepli sizler dúnyadaǵı jaman qálewlerden qutılıp, qudaylıq tábiyatqa sherik bolasızlar.
5 Sonlıqtan sizler bar kúshińizdi sarp etip, isenimińizge jaqsılıqtı, jaqsılıqqa bilimdi,
6 bilimge nápsini tıyıwdı, nápsini tıyıwǵa sabırlılıqtı, sabırlılıqqa Qudayǵa baǵıshlanıwdı,
7 Qudayǵa baǵıshlanıwǵa tuwısqanlıq súyispenshilikti, tuwısqanlıq súyispenshilikke súyispenshilikti qosıp arttırıńlar.
8 Eger bul jaqsı qásiyetler sizlerde bar bolıp, artıp atırǵan bolsa, onda İyemiz İysa Masixtı biliwde tabıssız hám jemissiz bolmaysız.
9 Bul jaqsı qásiyetlerge iye bolmaǵan adam uzaqtı kóre almaytuǵın soqır adam bolǵanı. Ol burınǵı gúnalarınan tazalanǵanın umıtqan adam demek.
10 Sonlıqtan háy tuwısqanlarım, Qudaydıń sizlerdi shaqırǵanı hám tańlap alǵanı haqıyqat ekenin kórsetiw ushın, ele de kúsh-ǵayrat salıńlar. Usılay isleseńiz, hesh qashan súrnikpeysiz.
11 Solay etip, İyemiz hám Kutqarıwshımız İysa Masixtıń máńgilik Patshalıǵına kiriw jolı sizlerge keń ashıladı.
12 Sol sebepten sizler bulardı bilip, ózińizdegi haqıyqattı bekkem tutsańlar da, men usılardı sizlerge hámme waqıt esletip turıwǵa tayarman.
13 Bul denede jasaǵan waqtımda yadıńızda bolǵan nárselerdi esletip turıwdı durıs dep taptım.
14 O'ytkeni İyemiz İysa Masixtıń maǵan bildiriwi boyınsha, bul deneden ayırılatuǵın waqtımnıń jaqın ekenin bilemen.
15 Men bul dúnyadan ketkenimnen soń da bulardı hámme waqıt eslep tura alıwıńız ushın, jan-tánim menen tırısaman.
16 Bizler İyemiz İysa Masixtıń qúdiretin hám qayta keliwin sizlerge málim etkenimizde, yadtan oylap tabılǵan ańızlarǵa tiykarlanbadıq. Al Onıń ullılıǵın óz kózlerimiz benen kórgen edik.
17 Sebebi qúdiretli hám ullı Qudaydan İysaǵa: «Bul – Meniń súyikli Ulım, Men Oǵan ırzaman», – degen saza esitilgende, Ol Quday A'keden dańq hám saltanat aldı.
18 Onıń menen birge muxaddes tawda bolǵanımızda, aspannan kelgen usı sazanı bizler de esittik.
19 Jáne bizlerde ele de isenimlirek bolǵan payǵambarlardıń sózleri bar. Tań atıp, tań juldızı jarqıraǵanday, júreklerińiz tolıq túsinik alatuǵın kúnge deyin qarańǵı jerde nurın shashqan shıraǵa uqsaǵan payǵambarlardıń sózlerine dıqqat awdarsańız, jaqsı qılasızlar.
20 Aldı menen mınanı bilip qoyıńlar: Muxaddes Jazıwda bolǵan hesh bir payǵambarshılıq sózin hesh kimge óz betinshe túsindiriwge bolmaydı.
21 O'ytkeni hesh bir payǵambarshılıq sózi adamnıń qálewi menen aytılǵan emes. Al Muxaddes Ruwx tárepinen basqarılǵan adamlar Qudaydıń sózlerin aytqan.

2 Petr 2
1 Biraq, burın İzrail xalqı arasında jalǵan payǵambarlardıń bolǵanı sıyaqlı, sizlerdiń arańızda da jalǵan ustazlar boladı. Olar arańızǵa jasırın túrde azǵın táliymatlar kirgizip, hátte, ózlerin O'z qanın tólep satıp alǵan İyesin de tán almaydı. Solay etip, bundaylardıń is-háreketi olardı tez arada nabıt bolıwǵa alıp keledi.
2 Kóp adamlar olardıń buzıqlıǵına eredi. Olar sebepli haqıyqat jolına til tiyedi.
3 Olar nápsiqawlıq penen, ózleri oylap tapqan jalǵan sózler aytıp, sizlerden paydalanadı. Olardıń húkimi áwelden-aq tayar turǵan bolıp, olar kóp keshikpey nabıt etiledi.
4 Sebebi Quday gúna islegen perishtelerdi de ayamaǵan. Olardı húkim etiletuǵın kúnge deyin saqlansın dep, tas túnek dozaqqa ılaqtırıp, qarańǵılıqqa qamap qoyıptı.
5 Quday qudaysızlardıń dúnyasına suw tasqının jibergende, áyyemgi dúnyanı da ayamadı. Biraq, haqıyqatlıq jarshısı bolǵan Nuxtı hám onnan basqa jeti adamdı aman saqlap qaldı.
6 Sodom hám Gomora qalaların da húkim etip, kúlge aylandırdı. Bul arqalı keleshekte qudaysızlardıń basına túsetuǵınlardı mısal etip kórsetti.
7 Al ar-namıssız adamlardıń buzıqlıǵınan azap shekken haq adam Luttı Quday qutqardı.
8 Olardıń arasında jasaǵan bul haq adamnıń olardıń nahaq islerin kórip hám esitip turıp, pák kewli kún sayın qıynalatuǵın edi.
9 Solay etip, Quday O'z jolı menen júretuǵın adamlardı qıyınshılıqlardan qalay qutqarıwdı hám nahaq adamlardı húkim shıǵarılatuǵın qıyamet-qayım kúnine deyin qalay saqlap, jazalawdı biledi.
10 A'sirese óziniń gúnakar tábiyatınıń buzıq qálewlerine berilip, Qudaydıń biyligin mensinbeytuǵın nahaq adamlardıń táǵdiri usılay boladı. Sol sıyaqlı, uyatsız hám ójet adamlar bolǵan jalǵan ustazlar ullılıqqa iye bolǵanlarǵa til tiygiziwden qorqpaydı.
11 Perishtelerdiń kúsh hám qúdireti jalǵan ustazlardan anaǵurlım ullıraq bolsa da, perishteler Quday aldında olardı masqaralap ayıplamaydı.
12 Biraq bul jalǵan ustazlar ózleri túsinbeytuǵın zatlarǵa til tiygizedi. Uslap alınıp nabıt qılınıw ushın tuwılǵan sanasız hám tábiyǵıy sezim boyınsha jasaytuǵın haywanlarday bolǵan olar sol haywanlar sıyaqlı nabıt boladı.
13 Olar islegen jaman islerine ılayıq jaza aladı. Bular kúndiz ayshı-áshiretke beriliwdi ómirdiń mazmunı dep biledi. Sizlerdiń júzińizdi qara qılıp, daq túsiretuǵın bul adamlar sizler menen birge zıyapatta otırǵanda, óz ótiriginen ráhátlenedi.
14 Olardıń kózleri buzıqshılıqqa tolǵan bolıp, olar úzliksiz gúna isleydi. İsenimi hálsiz adamlardı joldan azǵıratuǵın bul adamlar – nápsiqaw hám ǵarǵıs urǵan adamlar.
15 Tuwrı joldı taslap adasqan olar nahaq jol menen payda kóriwdi jaqsı kórgen Bosor ulı Balaamnıń jolın tuttı.
16 Biraq ol islegen gúnası ushın áshkara etilgen edi: tilsiz eshek tilge kirdi, ol adamday bolıp sóylep, payǵambardıń aqılsız isine tosqınlıq jasaǵan edi.
17 Bul adamlar suwsız bulaqlar, dawıl aydaǵan duman. Olar ushın tas túnek qarańǵılıq tayar tur.
18 O'ytkeni olar nadurıs jol menen júretuǵın adamlardan jańa ǵana qutılǵanlardı bos hám lap sózler menen aldap, gúnakar tábiyattıń buzıq qálewlerine baslaydı.
19 O'zleri azǵınlıqtıń qulı bola tura, olarǵa azatlıqtı wáde etedi. Sebebi adam neden jeńilse, sonıń qulı boladı-ǵo.
20 Adamlar İyemiz hám Kutqarıwshımız İysa Masixtı bilip, dúnyanıń napákliklerinen qutılǵannan soń, jáne sol nárselerdiń duzaǵına túsip, olardan jeńilse, onda keyingi awhalı burınǵıdan da beter boladı.
21 O'ytkeni haqıyqatlıq jolın bilgennen soń, berilgen muxaddes buyrıqtan júz burǵannan góre, bul joldı hesh bilmegen olar ushın jaqsıraq bolar edi.
22 Olardıń ómirinde ushırasatuǵın bunday awhalǵa mına naqıl sózler tuwrı keledi: «İyt óz qusıǵına qaytadı, Shoshqa juwındırılǵannan soń, Barıp batpaqqa awnaydı».

2 Petr 3
1 -
2 Súyikli tuwısqanlarım, bul meniń sizlerge jazıp atırǵan ekinshi xatım. Men eki xatımda da muxaddes payǵambarlardıń aldın ala aytqan sózleri hám Kutqarıwshı İyemizdiń elshileri arqalı bergen buyrıǵın eske túsiriwińiz ushın sizlerde pák oy-pikirlerdi oyatıwǵa háreket ettim.
3 Eń aldı menen mınanı bilip qoyıńlar: dúnyanıń aqırǵı kúnlerinde óz jaman qálewlerine eretuǵın mazaq etiwshiler payda boladı. Olar sizlerdi mazaq qılıp:
4 «İyeńizdiń qaytıp kelemen degen wádesi qáne? Ata-babalarımız dúnyadan ótkennen beri, hámme nárse qalay jaratılǵan bolsa, ele solay turıptı-ǵo», – deydi.
5 Sebebi olar Qudaydıń sózi menen aspannıń júdá áyyemgi waqıtlarda bar bolǵanın hám jerdiń suw arqalı suwdan jaratılǵanın jortaǵa bilmegendey boladı.
6 Sol eski dúnya da usı suw tasqınınan nabıt bolǵan edi.
7 Al házirgi aspan hám jer bolsa, otta janıw ushın Qudaydıń sol sózi menen saqlanıp, qudaysız adamlardıń húkim etilip nabıt bolatuǵın kúnine shekem qorǵalıp turıptı.
8 Súyikli tuwısqanlarım, biraq tek mınanı esten shıǵarmańlar: İyemizdiń názerinde bir kún mıń jılday, mıń jıl bir kúndey.
9 Ayırımlar keshikti dep esaplaǵanday, İyemiz wádesin orınlawdı keshiktirip atırǵan joq. Kerisinshe, Ol hesh kimniń nabıt bolıwın qálemey, hár bir adam táwbe etsin dep, sizler ushın sabırlılıq penen kútip turıptı.
10 Degen menen, İyemizdiń qaytıp keletuǵın kúni urı sıyaqlı kútilmegende keledi. Sol kúni aspan ullı gúrsildi menen joq boladı, aspan deneleri janıp ketedi, jer hám jer betindegi hár bir nárse janıp kúlge aylanadı.
11 Hámme nárse usı tárizde joq bolıp ketetuǵın bolsa, sizler qanday adamlar bolıwıńız zárúr? Sizler muxaddes bolıp jasap, Qudaydıń jolı menen júriwińiz kerek.
12 Qudaydıń kúniniń keliwin saǵına kútip, onıń keliwin tezletiwińiz lazım. O'ytkeni sol kúni aspan janıp joq boladı, aspan deneleri de kúshli ıssıdan erip ketedi.
13 Biraq bizler Qudaydıń wádesi boyınsha haqlıq ornaǵan jańa aspan menen jańa jerdi kútemiz.
14 Sonlıqtan, háy súyikli tuwısqanlarım, usılardı kútip júrgen ekensiz, Qudaydıń aldında kemshiliksiz hám minsiz bolıwǵa bar kúshińiz benen háreket etip, tınısh jasańlar.
15 Súyikli tuwısqanımız Paveldiń de ózine berilgen danalıǵı menen sizlerge jazǵanınday, İyemizdiń sabırlılıǵın qutqarılıw pursatı dep esaplańlar.
16 Pavel barlıq xatlarında usı haqqında sóz etedi. Onıń xatlarında túsiniwge qıyın bolǵan bazı bir jerler bar. Nadan hám tıyanaqsız adamlar basqa Muxaddes Jazıwlardı burmalaǵanı sıyaqlı, bulardı da burmalaydı. Usı is-háreketleri olardı nabıt bolıwǵa alıp keledi.
17 Solay etip, háy súyikli tuwısqanlarım, bulardı aldın ala bilip qoyıńlar, ar-namıssız adamlarǵa erip, ózlerińizdiń bekkem negizińizdi joytıp qoymawıńız ushın saq bolıńlar.
18 İyemiz hám Kutqarıwshımız İysa Masixtıń miyrimine bólenip, Onı biliwde ósip barıńlar. Házir hám máńgige Oǵan dańq bolsın! Awmiyin.

1 Yuxan 1
1 Eń bastan bar bolǵan ómir Sózi haqqında: Onı esitkenimizdi, óz kózlerimiz benen kórgenimizdi hám anıqlap kórip, Oǵan qollarımızdı tiygizgenimizdi sizlerge járiyalap atırmız.
2 O'mir ashıq kórindi, bizler Onı kórdik hám Ol tuwralı gúwalıq berip atırmız. A'ke menen birge bolıp, bizlerge kóringen máńgilik O'mirdi sizlerge járiyalap atırmız.
3 Sizler de bizler menen qarım-qatnasta bolıwıńız ushın, kórgenimizdi hám esitkenimizdi sizlerge járiyalap atırmız. Bizlerdiń qarım-qatnasımız bolsa, A'ke hám Onıń Ulı İysa Masix penen boladı.
4 Bulardı sizlerge quwanıshımız tolı bolıwı ushın jazıp atırmız.
5 İysa Masixtan esitip, sizlerge járiyalap atırǵan xabarımız bul: Quday – nur, Onda hesh qanday qarańǵılıq joq.
6 Eger Onıń menen qarım-qatnastamız dep, qarańǵılıqta júrgen bolsaq, jalǵan sóylep, haqıyqat boyınsha jasamaǵan bolamız.
7 Biraq Qudaydıń O'zi nurda bolǵanı sıyaqlı, bizler de nurda júrsek, bir-birimiz benen qarım-qatnasta bolamız hám Onıń Ulı İysanıń qanı bizlerdi hár qanday gúnadan tazalaydı.
8 Gúnamız joq desek, óz-ózimizdi aldaǵan bolamız hám bizlerde haqıyqatlıq bolmaydı.
9 Eger gúnalarımızdı moyınlasaq, sadıq hám haq Quday gúnalarımızdı keshirip, bizlerdi hár qanday jamanlıqtan tazalaydı.
10 Eger gúna islemedik desek, Qudaydı ótirikshi qılıp qoyamız hám bizlerde Onıń sózi bolmaydı.

1 Yuxan 2
1 Háy, balalarım! Men bulardı sizlerge gúna islemewińiz ushın jazıp atırman. Biraq eger birimiz gúna islep qoysaq, A'keniń aldında Jaqlawshımız, haq bolǵan İysa Masix bar.
2 Ol bizlerdiń gúnalarımızdıń keshiriliwi ushın qurban boldı. Ol tek bizlerdiń emes, al pútkil dúnyanıń gúnaları ushın baǵıshlanǵan qurbanlıq boldı.
3 Eger Qudaydıń buyrıqların orınlasaq, Onı biletuǵınımızdı usı arqalı bilip alamız.
4 «Onı bilemen» dep, Onıń buyrıqların orınlamaǵan adam ótirikshi, onda haqıyqatlıq joq.
5 Biraq Qudayǵa degen súyispenshilik Onıń sózin orınlaǵan adamda haqıyqattan kámal tabadı. Quday menen birge ekenimizdi usı arqalı bilip alamız.
6 «Quday menen birgemen» degen adam İysa sıyaqlı jasawı shárt.
7 Háy, súyikli tuwısqanlarım, sizlerge jańa buyrıqtı emes, ázelden ózlerińiz qabıl etken eski buyrıqtı jazıp atırman. Bul eski buyrıq – sizler esitken Qudaydıń sózi.
8 Biraq sizlerge jáne jańa buyrıq ta jazıp atırman. Bunıń haqıyqat ekeni Masix hám sizler arqalı kórinip atır. Sebebi qarańǵılıq ótip baratır, al haqıyqıy nur álle qashan jarqırap tur.
9 «Nurdaman» dep, tuwısqanın jek kóretuǵın adam ele qarańǵılıqta boladı.
10 Tuwısqanın súygen adam nurda jasaydı hám onda súrnigiwge sebep bolmaydı.
11 Biraq, tuwısqanın jek kóriwshi qarańǵılıqta boladı. Ol qarańǵılıqta júrip, qayaqqa baratırǵanın bilmeydi. O'ytkeni qarańǵılıq onıń kózlerin soqır etken.
12 Balalarım, sizlerge jazıp atırman. Sebebi İysanıń atı arqalı gúnalarıńız keshirildi.
13 A'keler, sizlerge jazıp atırman. O'ytkeni sizler eń bastan bar Bolǵandı bilesizler. Jaslar, sizlerge jazıp atırman. Sebebi sizler shaytandı jeńdińiz. Balalarım, sizlerge jazdım. O'ytkeni sizler A'keni bilesizler.
14 A'keler, sizlerge jazdım. Sebebi sizler eń bastan bar Bolǵandı bilesizler. Jaslar, sizlerge jazdım. O'ytkeni sizler kúshlisiz hám sizlerde Qudaydıń sózi bolıp, sizler shaytannıń ústinen jeńiske eristińiz.
15 Dúnyanı hám dúnyadaǵı nárselerdi súymeńler. Kim de kim dúnyanı súyse, onda A'kege degen súyispenshilik joq.
16 Sebebi dúnyada bolǵan hár bir nárse: deneniń qálewleri, kózdiń qálewleri hám ómirdegi menmenlik A'keden emes, dúnyadan.
17 Dúnya hám onıń qálewleri ótip ketedi, biraq Qudaydıń erkin orınlaǵan adam máńgi jasaydı.
18 Balalarım, bul sońǵı waqıt. Masixqa qarsı turıwshınıń keletuǵının esitkenińizdey, álle qashan kóp Masixqa qarsı turıwshılar payda boldı. Sońǵı waqıt bolǵanın usınnan bilemiz.
19 Olar aramızdan shıqtı, biraq bizlerge tiyisli emes edi. Eger bizlerge tiyisli bolǵanda, bizler menen birge qalar edi. Olardıń ketkeni arqalı olardıń hesh biriniń bizlerge tiyisli emes ekeni málim boldı.
20 Al sizler muxaddes bolǵan Masixtan Muxaddes Ruwxtı alǵanlıqtan, hámmeńiz haqıyqattı bilesizler.
21 Men sizlerge haqıyqattı bilmegenińiz ushın emes, al haqıyqattı hám hesh qanday jalǵannıń haqıyqattan emes ekenin bilgenińiz sebepli jazıp atırman.
22 İysanıń Masix ekenin tán almaǵan adam ótirikshi bolmasa, onda kim ótirikshi? A'keni hám Uldı tán almaǵan adam – Masixqa qarsı turıwshı.
23 Uldı tán almaǵan adamda A'ke de joq. Al Uldı tán alǵan adamda A'ke de bar.
24 A'wel bastan esitken sózińizdi ózlerińizde saqlańlar. Eger áwel bastan esitken sózińiz sizlerde bolsa, sizler de Ul hám A'ke menen birge bolasızlar.
25 Masixtıń O'zi bizlerge wáde etken máńgilik ómir – usı.
26 Bulardı sizlerdi azǵırmaqshı bolıp atırǵanlar haqqında jazıp atırman.
27 Biraq sizler Masixtıń Muxaddes Ruwxına iyesiz. Sizlerde Muxaddes Ruwx bolǵanlıqtan, sizlerge hesh kimniń úyretiwiniń hájeti joq. Masixtıń Muxaddes Ruwxı sizlerge hámmesin úyretedi. Onıń tálimi haqıyqıy, jalǵan emes. Onıń sizlerge úyretkeni sıyaqlı, Masix penen jasańlar.
28 Awa, balalarım, endi Masix penen qarım-qatnasta bolıp, Ol kelgende, Onıń aldında uyatqa qalmawımız ushın márt bolamız.
29 Qudaydıń haq ekenin bilseńiz, haq is qılǵan hár bir adamnıń da Onnan tuwılǵanın biliń.

1 Yuxan 3
1 Karańlar, Qudaydıń balaları dep atalıwımız ushın, A'ke bizlerdi qanday ullı súyispenshilik penen súydi! Haqıyqattan da, bizler Qudaydıń balalarımız. Dúnya A'keni bilmegenlikten, bizlerdi de bilmey atır.
2 Háy, súyikli tuwısqanlarım, bizler endi Qudaydıń balalarımız. Biraq qanday bolatuǵınımız ele bizlerge kórsetilmedi. Masix kelgende, Ol sıyaqlı bolatuǵınımızdı bilemiz. O'ytkeni Onıń qanday ekenin kóremiz.
3 Masixtan usılay úmit etken hár bir adam Ol pák bolǵanı sıyaqlı, ózin pákleydi.
4 Gúna islegen hár bir adam nızamsızlıq islegen boladı. Sebebi gúnanıń ózi – nızamsızlıq.
5 Al Masixtıń gúnalarımızdı alıp taslaw ushın kelgenin bilesizler. Onıń O'zinde gúna joq.
6 Onıń menen jasaytuǵın adam gúna islemeydi. Gúna islewdi dawam etip atırǵan adam Onı kórmegen de, bilmegen de.
7 Perzentlerim! Hesh kimge ózlerińizdi aldatpańlar. Masixtıń haq bolǵanı sıyaqlı, haq is islegen adam da haq.
8 Gúna isley beretuǵın adam shaytannan. O'ytkeni shaytan bastan baslap gúna islep kiyatır. Sonlıqtan Qudaydıń Ulı shaytannıń islerin joq qılıw ushın keldi.
9 Qudaydan tuwılǵan hár bir adam gúna islemeydi, sebebi Qudaydıń tuqımı onda boladı. Ol Qudaydan tuwılǵanlıqtan, gúna islewdi dawam ete almaydı.
10 Qudaydıń balaları menen shaytannıń balaların mınadan ayırıwǵa boladı: haq is islemegen hám tuwısqanın súymegen adam Qudaydan emes.
11 Sizler ázelden esitken xabar bul: bir-birimizdi súyeyik!
12 Shaytanǵa tiyisli bolıp, óz tuwısqanın óltirgen Kainǵa uqsamayıq. Ol ne ushın tuwısqanın óltirdi? O'ytkeni óziniń isleri jawız, al tuwısqanınıń isleri haq edi.
13 Háy, tuwısqanlarım, dúnya sizlerdi jek kórip atırǵan bolsa, hayran qalmańlar.
14 Bizler ózlerimizdiń ólimnen ómirge ótkenimizdi bilemiz, sebebi tuwısqanlarımızdı súyemiz. Kim de kim tuwısqanın súymese, ol óli bolıp qala beredi.
15 Tuwısqanın jek kórgen hár bir adam – adam óltiriwshi. Hesh bir adam óltiriwshiniń máńgilik ómirge iye emes ekenin bilesizler.
16 Súyispenshiliktiń ne ekenin Masixtıń bizler ushın O'z janın bergeninen bilemiz. Sonlıqtan bizler de tuwısqanlarımız ushın óz janımızdı beriwimiz shárt.
17 Kim de kim dúnya-malǵa bay bola tura, tuwısqanınıń joqshılıqta jasap atırǵanın kórse de tas bawırlıq etse, qalayınsha onday adamda Qudaydıń súyispenshiligi boladı?
18 Perzentlerim, tek sóz yamasa til menen emes, al is hám haqıyqatlıq penen súyeyik.
19 -
20 Haqıyqatqa tiyisli ekenimizdi usı arqalı bilemiz. Eger kewlimiz bizlerdi ayıplap atırǵan bolsa da, Quday aldında kewlimiz tınısh boladı. O'ytkeni Quday kewlimizden ullı hám Ol hámme nárseni biledi.
21 Háy, súyikli tuwısqanlarım, eger kewlimiz bizlerdi ayıplamasa, onda Qudaydıń aldında batır bolamız
22 hám Onnan ne sorasaq ta alamız. Sebebi bizler Onıń buyrıqların orınlap, Oǵan unaytuǵın nárselerdi islep atırmız.
23 Onıń buyrıǵı bul: Ulı İysa Masixtıń atına isenip, Onıń bizlerge buyırǵanınday, bir-birimizdi súyiwimiz tiyis.
24 Qudaydıń buyrıqların orınlaǵan adam Qudayda, Quday da onda boladı. Onıń bizlerde ekenin Onıń bizlerge bergen Muxaddes Ruwxı arqalı bilemiz.

1 Yuxan 4
1 Háy, súyikli tuwısqanlarım, hár qanday ruwxqa isenbeńler. Biraq ruwxlardıń Qudaydan bolǵanın yamasa bolmaǵanın biliw ushın, olardı sınap kórińler. O'ytkeni dúnyada kóp jalǵan payǵambarlar payda boldı.
2 Qudaydıń Ruwxın mınadan bilesizler: İysa Masixtıń adam denesinde kelgenin tán alǵan hár qanday ruwx Qudaydan.
3 İysanı tán almaǵan hár bir ruwx Qudaydan emes. Bul – Masixqa qarsı turıwshınıń ruwxı. Sizler onıń keletuǵının esitken edińler. Mine, ol álle qashan dúnyada.
4 Háy, perzentlerim, sizler Qudaydansızlar hám jalǵan payǵambarlardı jeńdińler. Sebebi sizlerdegi Muxaddes Ruwx dúnyadaǵı ruwxtan ullı.
5 Jalǵan payǵambarlar dúnyadan. Sol sebepli, olar dúnyaǵa tiyisli sózlerdi sóyleydi hám dúnya olardı tıńlaydı.
6 Al bizler Qudaydanbız. Kim de kim Qudaydı bilse, bizlerdi tıńlaydı. Al kim de kim Qudaydan bolmasa, bizlerdi tıńlamaydı. Haqıyqat Ruwxı menen jalǵan ruwxtı usınnan bilemiz.
7 Háy, súyikli tuwısqanlarım, bir-birimizdi súyeyik! O'ytkeni súyispenshilik Qudaydan. Hár bir súyiwshi adam Qudaydan tuwılǵan hám Qudaydı biledi.
8 Súymeytuǵın adam Qudaydı bilmeydi. Sebebi Quday – súyispenshilik.
9 Quday bizlerge degen súyispenshiligin bılay kórsetti: Quday O'ziniń jalǵız Ulın dúnyaǵa jiberip, bizlerge Ol arqalı ómir berdi.
10 Mine, súyispenshilik – usı: bizler Qudaydı emes, al Quday bizlerdi súyip, O'z Ulın bizlerdiń gúnalarımızdıń keshiriliwi ushın qurbanlıq qılıp jiberdi.
11 Háy, súyikli tuwısqanlarım! Quday bizlerdi usılay súygen bolsa, bizler de bir-birimizdi súyiwge parızlımız.
12 Hesh kim hesh qashan Qudaydı kórgen emes. Biraq eger bir-birimizdi súysek, Quday bizlerde boladı hám Onıń súyispenshiligi bizlerde kámal tabadı.
13 Bizlerdiń Onda, Onıń bizlerde ekenin, Onıń bizlerge bergen Ruwxı arqalı bilemiz.
14 A'ke O'z Ulın dúnyanıń Kutqarıwshısı qılıp jibergenin bizler kórdik hám bul tuwralı gúwalıq beremiz.
15 Kim de kim İysanı Qudaydıń Ulı dep tán alsa, Quday onda, ol da Qudayda boladı.
16 Bizler Qudaydıń bizlerge degen súyispenshiligin bilemiz hám oǵan isenemiz. Quday – súyispenshilik. Kim de kim súyispenshilik penen jasasa, ol Qudayda, Quday da onda boladı.
17 Solay etip, húkim shıǵarılatuǵın qıyamet-qayım kúninde márt bolıwımız ushın, Qudaydıń súyispenshiligi bizlerde kámal tabadı. O'ytkeni bizler bul dúnyada Masix sıyaqlı bolamız.
18 Súyispenshilikte qorqıw joq. Kerisinshe, minsiz súyispenshilik qorqıwdı quwıp shıǵaradı. Sebebi qorqıw jaza menen baylanıslı boladı. Korqatuǵın adam súyispenshilikte minsizlikke erispegen.
19 Bizler bir-birimizdi súyemiz, óytkeni dáslep Quday bizlerdi súydi.
20 Eger kim de kim: «Qudaydı súyemen» dep, tuwısqanın jek kórse, ol ótirikshi. Sebebi kózge kórinetuǵın tuwısqanın súymegen adam kózge kórinbeytuǵın Qudaydı qalay súye aladı?
21 «Qudaydı súyetuǵın adam óz tuwısqanın da súyiwi tiyis», – degen buyrıqtı bizler Masixtan alǵanbız.

1 Yuxan 5
1 İysanıń Masix ekenine isenetuǵın hár bir adam Qudaydan tuwılǵan. A'keni súygen hár bir adam Onıń balaların da súyedi.
2 Qudaydı súyip, Onıń buyrıqların orınlaǵanımızdan Qudaydıń balaların súyetuǵınımızdı bilemiz.
3 O'ytkeni Qudaydıń buyrıqların orınlaǵanımız Onı súyetuǵınımızdı ańlatadı. Onıń buyrıqları awır emes.
4 Sebebi Qudaydan tuwılǵan hár bir adam dúnyanı jeńedi. Dúnya ústinen jeńiske erisken bizlerdiń isenimimiz boladı.
5 İysanıń Qudaydıń Ulı ekenine isenetuǵın adamnan basqa, kim dúnyanı jeńe aladı?
6 Bul – suw hám qan menen kelgen İysa Masix. Ol tek suw menen emes, al suw hám qan menen keldi. Jáne de, gúwalıq beriwshi Muxaddes Ruwx. O'ytkeni Muxaddes Ruwx – haqıyqat.
7 Gúwalıq beretuǵınlar úshew:
8 Muxaddes Ruwx, suw hám qan. Bulardıń úshewiniń gúwalıǵı bir.
9 Bizler adamnıń gúwalıǵın qabıl etemiz, al Qudaydıń gúwalıǵı onnan da ullı. Sebebi bul – Qudaydıń O'z Ulı tuwralı bergen gúwalıǵı.
10 Qudaydıń Ulına isenetuǵın adamnıń ózinde usı gúwalıq bar. Al Qudayǵa isenbeytuǵın adam Qudaydı ótirikshi qılǵan boladı. O'ytkeni Qudaydıń O'z Ulı tuwralı bergen gúwalıǵına isenbeydi.
11 Sol gúwalıq mınaw: Quday bizlerge máńgilik ómir berdi hám bul ómir Onıń Ulında.
12 Qudaydıń Ulına iye bolǵan adam ómirge iye boladı, Qudaydıń Ulına iye bolmaǵan adam ómirge iye emes.
13 Men bulardı Qudaydıń Ulına isengen sizlerge máńgilik ómirge iye ekenińizdi biliwińiz ushın jazıp atırman.
14 Bizlerde Oǵan degen mınaday batıllıq bar: Qudaydıń erkine say ne sorasaq ta, Ol bizlerdi esitedi.
15 Eger ne sorasaq ta, Onıń esitetuǵının biletuǵın bolsaq, Onnan soraǵanlarımızdı alatuǵınımızdı da bilemiz.
16 Eger kim de kim tuwısqanınıń ólimge aparmaytuǵın gúna islegenin kórse, duwa etsin. Quday oǵan ómir beredi. Bunı ólimge aparmaytuǵın gúna islegenler haqqında aytıp atırman. O'limge aparatuǵın gúna da bar. Bul ushın duwa etsin, dep atırǵanım joq.
17 Hár qanday jamanlıq – gúna, biraq ólimge aparmaytuǵın gúna da bar.
18 Qudaydan tuwılǵan adam gúna islewdi dawam etpeytuǵının bilemiz. Sebebi onı Qudaydıń Ulı saqlaydı hám shaytan oǵan qol tiygize almaydı.
19 O'zlerimizdiń Qudayǵa tiyisli ekenimizdi hám pútkil dúnya shaytannıń qol astında ekenin bilemiz.
20 Jáne de, Qudaydıń Ulı kelip, haqıyqıy Qudaydı biliwimiz ushın aqıl-oy bergenin de bilemiz. Bizler haqıyqıy Qudayda, yaǵnıy Onıń Ulı İysa Masixtamız. Ol – haqıyqıy Quday hám máńgilik ómir.
21 Perzentlerim, ózlerińizdi butlardan saqlańlar!

2 Yuxan 1
1 Men, Yuxan aqsaqaldan, Quday tárepinen tańlanǵan xanımǵa hám onıń balalarına sálem! Men sizlerdi shın júrekten súyemen. Tek men emes, al haqıyqattı bilgenlerdiń hámmesi de sizlerdi súyedi.
2 Sebebi bizlerde haqıyqat bar hám ol bizler menen máńgi birge boladı.
3 A'kemiz Qudaydan hám A'keniń Ulı İysa Masixtan kelgen miyrim, rehim hám tınıshlıq, bizlerde haqıyqatlıq hám súyispenshilik arqalı birge bolsın.
4 Seniń balalarıńnıń arasındaǵı geybirewleriniń A'kemizden alǵan buyrıq boyınsha haqıyqat jolı menen júrgenin bilip, qattı quwandım.
5 Endi sennen ótinemen, qımbatlı xanım, hámmemiz bir-birimizdi súyeyik. Men saǵan jańa buyrıqtı emes, bizler áwel bastan qabıl etken buyrıqtı jazıp atırman.
6 Súyispenshilik – bul Qudaydıń buyrıqları boyınsha jasaw. A'wel bastan esitkenińiz sıyaqlı, Onıń buyrıǵı – súyispenshilik penen jasawdan ibarat.
7 Dúnya júzinde İysa Masixtıń adam denesinde kelgenin tán almaytuǵın kóplegen aldawshılar payda boldı. Bunday adam – aldawshı hám Masixqa qarsı turıwshı.
8 Miynetimizdiń jemisin joytpay, ılayıqlı sıylıq alıwıńız ushın ózlerińizge saq bolıńlar.
9 Masixtıń táliymatı menen jasamay, shekten shıǵıp ketken adamda Quday joq. Onıń táliymatı menen jasaytuǵın adamda hám A'ke, hám Ul bar.
10 Eger kim de kim sizlerge kelip, bul táliymattı ákelmese, onı úylerińizge qabıl almańlar, oǵan sálem de bermeńler.
11 O'ytkeni oǵan sálem bergen adam onıń jaman islerine sherik bolǵan boladı.
12 Sizlerge jazatuǵın kóp nárselerim bar, biraq olardı qaǵaz betine sıya menen jazıwdı qálemeymen. Kuwanıshımız tolı bolıwı ushın janıńızǵa kelip, júzbe-júz sóylesemen degen úmittemen.
13 Quday tańlaǵan sińlińniń balaları saǵan sálem aytıp atır.

3 Yuxan 1
1 Men, Yuxan aqsaqaldan, shın júregimnen súyetuǵın súyikli tuwısqanım Gayusqa sálem!
2 Súyikli tuwısqanım! Ruwxıy ómiriń saw bolǵanday, hámme nársede tabısqa erisip, deniń saw bolıwı ushın duwa etip atırman.
3 Ayırım tuwısqanlarımız kelip, seniń haqıyqatqa sadıq ekeniń hám haqıyqat jolı menen júrgeniń haqqında gúwalıq bergende qattı quwandım.
4 Meniń ushın balalarımnıń haqıyqat jolı menen júrgenin esitiwden artıq quwanısh joq.
5 Súyikli tuwısqanım! Biytanıs bolıwına qaramay, sen tuwısqanlarımızǵa shın júrekten járdem berip atırsań.
6 Olar iseniwshiler jámááti aldında seniń súyispenshiligiń haqqında gúwalıq berdi. Olardı Qudayǵa minásip túrde jolǵa atlandırıp jiberseń, jaqsı is qılǵan bolar ediń.
7 Sebebi olar isenbeytuǵın adamlardan hesh qanday járdem qabıl etpey, İysanıń atı ushın jolǵa shıqqan edi.
8 Sonlıqtan haqıyqatqa sherik bolıwımız ushın bunday adamlardı qollap-quwatlawımız kerek.
9 Men iseniwshiler jámáátine bazı nárselerdi jazǵan edim, biraq olardıń arasında birinshi bolıwdı jaqsı kóretuǵın Diotref bizlerdi qabıl etpey atır.
10 Sonlıqtan eger barsam, onıń islerin áshkara etemen. Ol bizlerdi jaman sózler menen nadurıs ayıplap júr. Bular jetpegendey, ol tuwısqanlardı da qabıl etpey atır, hátte, qabıl qılmaqshı bolǵanlarǵa tosqınlıq jasap, olardı jámáátten quwıp atır.
11 Súyikli tuwısqanım, jaman emes, jaqsı órnek al. Jaqsılıq isleytuǵın adam Qudaydan. Jamanlıq isleytuǵın adam Qudaydı kórgen emes.
12 Dimitriy haqqında hámme adam, haqıyqattıń ózi de jaqsı gúwalıq berip atır. Bizler de jaqsı gúwalıq berip atırmız. Gúwalıǵımızdıń durıs ekenin sen bileseń.
13 Saǵan jazajaq kóp nárselerim bar edi, biraq sıya hám qálem menen jazıwdı qálemeymen.
14 Seni tez arada kóriw úmitindemen, sonda júzbe-júz sóylesemiz.
15 Aman bol! Doslar saǵan sálem aytıp atır. Sen de sol jerdegi doslarǵa atpa-at sálem aytıp qoy.

Yahuda 1
1 Men, İysa Masixtıń qulı hám Yaqıptıń tuwısqanı Yahudadan, A'kemiz Quday tárepinen shaqırılǵanlarǵa sálem! A'kemiz Quday sizlerdi súyedi hám İysa Masixtıń O'zi sizlerdi saqlap kelmekte.
2 Sizlerge miyrim-shápáát, tınıshlıq hám súyispenshilik mol-mol etip berilsin!
3 Súyikli tuwısqanlarım! Bizlerge ortaq bolǵan qutqarılıwımız haqqında jazıwdı júdá qálegen edim. Endi iseniwshilerge birotalaǵa berilgen İysaǵa degen isenim ushın gúresiń dep, sizlerge násiyat etip jazıwǵa májbúr boldım.
4 Sebebi arańızǵa ayırım qudaysız adamlar jasırın kirip alǵan. Olar Qudaydı miyrimli dep, Onıń miyriminen buzıqshılıq qılıw ushın paydalanadı, jalǵız Húkimdarımız hám İyemiz bolǵan İysa Masixtı tán almaydı. Ondaylardıń jazası ázelden-aq jazılıp qoyılǵan.
5 Bulardıń hámmesinen xabarıńız bolsa da, men sizlerge esletip qoymaqshıman: Quday O'z xalqın Mısır elindegi qulshılıqtan qutqardı, biraq sońınan isenbeytuǵınlardı nabıt etti.
6 Sonday-aq, óz mártebe-biyligine qanaat etpey, mákanın taslap ketken perishtelerdi de Quday ullı jaza kúninde húkim etiw ushın máńgige baylap, qarańǵılıqqa qamap qoyıptı.
7 Bularǵa uqsap, Sodom menen Gomora qalaları hám olardıń átiraplarındaǵı qalalar da buzıqshılıq hám tábiyǵıy emes jınısıy haramılıq isledi. Máńgilik otta janıw jazasın alǵan bul qalalar adamlarǵa eskertiw boldı.
8 Sol sıyaqlı, arańızǵa kirgen bul adamlar da qıyalparazlıqqa berilip, óz denelerin iplaslaydı hám Qudaydıń biyligin mensinbey, perishtelerdi mazaq etedi.
9 Hátte, bas perishte Mixail de Muwsanıń denesi haqqında shaytan menen tartısqanda, onı ǵarǵap húkim etiwge batılı barmay, tek: «Qudaydıń O'zi saǵan sazayıńdı bersin», – degen edi.
10 Biraq bul adamlar ózleri túsinbeytuǵın nárselerdi mazaq etip, sanasız haywanlar sıyaqlı tek tábiyǵıy sezim boyınsha jasaǵanlıqtan nabıt boladı.
11 Olar hásiret shegedi! O'ytkeni Kainnıń jawız jolı menen barmaqta. Balaam sıyaqlı dámegóyshilikke berilgen olar Korey sıyaqlı qozǵalań kóterip, nabıt boladı.
12 Tek ǵana ózin oylap, qarım-qatnas keshelerińizde sizler menen birge iship-jegen bunday uyatsız adamlar ishekke túsken qurt sıyaqlı qáwipli. Olar samal menen kóship júretuǵın jamǵırsız bultlarǵa, gúzde miywesiz qalıp ólgen, tamırı menen julıp taslanǵan tereklerge uqsaydı.
13 Olar kóbigin shashıratqan teńizdiń qáhárli tolqınları sıyaqlı, pataslıqların átirapqa shashıratadı. Adasqan juldızlar sıyaqlı bolǵan olar ushın tas túnek qarańǵılıq máńgige tayar tur.
14 -
15 Adam-atanıń jetinshi áwladı bolǵan Enok usı adamlar haqqında mına payǵambarshılıqtı aytqan edi: «Mine, İyemiz hár bir adamdı húkim qılıw ushın, qudaysız gúnakarlardıń barlıq jawız is-háreketlerin, O'zine qarsı aytılǵan barlıq jaman sózlerin áshkara etiw ushın, O'ziniń mıń-mıńlaǵan muxaddesleri menen keledi».
16 Bul adamlar hámme waqıt nalıp, basqalarǵa kewli tolmaydı. Olar nápsiqawlıq penen is tutadı hám lapgóylik etip, óz paydası ushın basqalarǵa jaramsaqlanadı.
17 Biraq sizler, súyikli tuwısqanlarım, İyemiz İysa Masixtıń elshileri tárepinen aldın aytılǵan sózlerdi eske túsirińler.
18 Olar sizlerge: «Dúnyanıń sońǵı kúnlerinde óz nápsine berilgen, Qudaydan qorqpaytuǵın mazaq etiwshiler payda boladı», – degen edi.
19 Bunday adamlar – alawızlıq salıwshı hám Muxaddes Ruwxtan bos qalıp, óziniń gúnakar tábiyatınıń qulı bolǵan adamlar.
20 Biraq sizler, súyikli tuwısqanlarım, eń muxaddes bolǵan isenimińizdi ómirińizdiń tiykarı qılıp, jetilisip barıńlar. Muxaddes Ruwx penen duwa etińler.
21 O'zlerińizdi máńgilik ómirge eristiretuǵın İyemiz İysa Masixtıń miyrim-shápáátin kútip, Qudaydıń súyispenshiligi menen jasawdı dawam etińler.
22 İsenimde ekileniwshi ayırım adamlarǵa miyrimlilik penen qatnas jasańlar.
23 Bazılardı ottan shıǵarıp, qutqarıńlar. Jáne basqalarǵa saqlıq penen rehimlilik kórsetińler. Al olardıń gúnalarınan bolsa, jerkenińler.
24 -
25 Kutqarıwshımız bolǵan jalǵız Quday sizlerdi jıǵılıwdan saqlawǵa, O'ziniń saltanatında ullı quwanısh penen minsiz qılıp turǵızıwǵa qúdiretli. İyemiz İysa Masix arqalı ázelden, házir hám máńgige, ullılıq, saltanat, kúsh-qúdiret hám húkimdarlıq Qudaydiki bolsın! Awmiyin.

Rim 1
1 İysa Masixtıń qulı bolǵan, elshilikke shaqırılıp, Qudaydıń Xosh Xabarın járiyalaw ushın tańlanǵan men, Pavelden sálem!
2 Usı Xosh Xabardı Quday O'z payǵambarları arqalı Muxaddes Jazıwlarda áwelden wáde etken edi.
3 Bul Xosh Xabar Qudaydıń Ulı haqqında bolıp, Ol adam sıpatında Dawıttıń urpaǵınan tuwıldı hám
4 Onıń Muxaddes Ruwx tárepinen ólimnen qayta tiriliwi arqalı Qudaydıń Ulı ekeni qúdiret penen dálillendi. Qudaydıń Ulı – bul İyemiz İysa Masix.
5 Masixtıń atı ushın, hámme milletlerden bolǵan adamlar isensin hám sózge boysınsın dep, Ol arqalı bizler Qudaydıń miyrimine hám elshilik xızmetine iye boldıq.
6 İysa Masixqa tiyisli bolıw ushın tańlanǵan sizler de usı hár túrli milletlerdensiz.
7 Quday súyip, O'z muxaddesleri bolıwǵa shaqırǵan, Rimdegi sizlerdiń hámmeńizge A'kemiz Quday hám İyemiz İysa Masix miyrim hám tınıshlıq bersin!
8 Aldı menen isenimińizdiń dańqı pútkil dúnyaǵa jayılǵanı sebepli, sizlerdiń hámmeńiz ushın İysa Masix arqalı Qudayıma shúkirlik bildiremen.
9 Ulınıń Xosh Xabarın járiyalawda shın kewlim menen men xızmet etip atırǵan Qudaydıń O'zi duwa etkenimde sizlerdi úzliksiz tilge alıp atırǵanıma gúwa.
10 Jáne de, endi sizlerge barıwım ushın Qudaydıń qálewi menen jol ashılıwın da tınbastan sorap atırman.
11 O'ytkeni isenimińizdiń bekkem bolıwı ushın sizlerge bir ruwxıy sıydı jetkereyin dep, men sizlerdi qattı kórgim kelip atır.
12 Yaǵnıy, arańızda bolǵanımda bir-birimizdiń isenimimizden jigerlensek eken deymen.
13 Tuwısqanlarım, basqa milletler arasında bolǵanı sıyaqlı, sizlerdiń arańızda da meniń islerimniń jemisi bolıwı ushın, janıńızǵa keliwdi kóp mártebe maqset etsem de, biraq házirge deyin tosqınlıqlarǵa dus kelgenimnen biyxabar qalıwıńızdı qálemeymen.
14 Meniń parızım hámmege: greklerge hám grek emeslerge, bilimli hám bilimsiz adamlarǵa Xosh Xabardı járiyalawdan ibarat.
15 Sonlıqtan qolımnan kelgenshe, Rimde bolǵan sizlerge de Xosh Xabardı járiyalawǵa tayarman.
16 Sebebi men Xosh Xabardan arlanbayman. Xosh Xabar – isengen hár bir adamdı, birinshiden yahudiylerdi, sońınan yahudiy emeslerdi qutqara alatuǵın Qudaydıń kúshi.
17 Qudaydıń adamdı aqlaytuǵını Xosh Xabarda ashıq kórsetilgen. Aqlanıw isenim arqalı baslanıp, isenimdi bekkemlep baradı. Muxaddes Jazıwda aytılǵanday: «Aqlanǵan adam isenimi menen jasaydı».
18 Haqıyqatqa óz nahaqlıǵı menen bóget bolatuǵın adamlardıń barlıq qudaysız hám nahaq islerine aspannan Qudaydıń ǵázebi tógiledi.
19 O'ytkeni Quday haqqında biliwge múmkin bolǵan nárseler olarǵa belgili. Qudaydıń O'zi olarǵa usılardı málim etken.
20 Dúnya jaratılǵannan beri Qudaydıń kózge kórinbeytuǵın qásiyetleri, yaǵnıy sheksiz qúdireti hám qudaylıǵı Ol jaratqan barlıqtan seziledi hám ashıq kórinedi. Solay etip, olar ózlerin aqlay almaydı.
21 Olar Qudaydı bilse de, Onı Quday dep ullılamadı hám Oǵan shúkirlik bildirmedi. Kerisinshe, olardıń oy-qıyalları bos bolıp, aqılsız kewillerin qarańǵılıq qapladı.
22 O'zlerin aqıllımız dep sanap, aqmaq bolıp shıqtı:
23 máńgi tiri Qudaydıń ullılıǵın basında ólim bar adamnıń, quslardıń, tórt ayaqlı haywanlardıń hám jer bawırlawshılardıń kórinisindegi butlarǵa almastırdı.
24 Sol sebepten Quday olardı júreklerindegi haram qálewlerine hám buzıqshılıqqa tapsırıp, bir-biriniń denesin iplaslawına tosqınlıq jasamadı.
25 Olar Qudaydıń haqıyqatın jalǵanǵa almastırdı. Jaratqanǵa emes, al jaratılǵan nársege sıyınıp, oǵan xızmet etti. Al Quday sheksiz alǵıs-maqtawlarǵa ılayıqlı. Awmiyin.
26 Sonlıqtan Quday olardı uyatsız qálewlerine tapsırdı. Hátte, hayallar da er adam menen tábiyǵıy jınısıy qatnastı qoyıp, óz ara tábiyǵıy emes qatnas jasadı.
27 Sol sıyaqlı, er adamlar da hayal menen tábiyǵıy jınısıy qatnastı qoyıp, bir-birine buzıq háwes penen ıntıqtı. Erkekler erkekler menen uyatsız is-háreketler islep, óz buzıqshılıǵına ılayıq jazasın aldı.
28 Qudaydı biliwdi qálemegenlikten, Quday da olardı buzıq oy-sezimlerine hám islewge bolmaytuǵın is-háreketlerdi islewge tapsırdı.
29 Olardıń kewilleri hár túrli nahaqlıqqa, jawızlıqqa, nápsiqawlıqqa, jamanlıqqa, kúnshillikke, qanxorlıqqa, jánjelkeshlikke, hiylekerlikke hám jaman niyetke tolı. Olar jáne ósekshi,
30 jalaxor, Qudaydı jek kóriwshi, xorlawshı, menmen, maqtanshaq, jamanlıq islewge sheber, ata-anasınıń sózin tıńlamaytuǵın,
31 aqılsız, opasız, jawız hám rehimsiz adamlar.
32 Bunday islerdi islewshiler ólimge ılayıq, degen Qudaydıń ádil húkimin olar bilse de, bul islerdi tek ózleri ǵana islep qoymay, al usı islerdi islewshilerdi de qollap quwatlaydı.

Rim 2
1 Al sen, basqa birewdi húkim etiwshi háy adam, ózińniń kim bolıwıńa qaramastan, aqlana almaysań. Sen basqa birewdi húkim etip turıp, ózińdi de húkim eteseń. Sebebi sen, háy húkim etiwshi adam, óziń de sonday islerdi isleyseń-ǵo.
2 Sol islerdi islewshilerdi Quday ádillik penen húkim etetuǵının bizler bilemiz.
3 Sonday nárselerdi islewshilerdi húkim etken, biraq ózi de solay islewshi, háy adam, sen Qudaydıń húkiminen qashıp qutılaman dep oylaysań ba?
4 Ya bolmasa, Qudaydıń keń peyilliliginiń seni táwbege alıp keletuǵının bilmey, Onıń sheksiz keń peyilliligin, sabırlılıǵın hám shıdamlılıǵın pisent etpeyseń be?
5 Sen ózińniń ójetligiń hám táwbege kelmeytuǵın júregiń sebepli, Qudaydıń ádil húkimi shıǵarılatuǵın ǵázep kúni ushın, ózińe qarsı ǵázep toplamaqtasań.
6 Quday hár bir adamǵa islegen isine ılayıq qaytaradı:
7 úzliksiz jaqsılıq islep, dańq, húrmet hám máńgilikti izlegenlerge Quday máńgilik ómir beredi.
8 Al menmen bolıp, haqıyqatqa boysınbay, nahaq joldan júriwshilerdiń ústine bolsa, ǵázep hám qáhárin tógedi.
9 Jamanlıq islewshi hár bir adamǵa, aldı menen yahudiyge, sońınan yahudiy emes adamǵa Quday qıyınshılıq hám qayǵı jiberedi.
10 Kerisinshe, jaqsılıq islewshi hár bir adamǵa, aldı menen yahudiyge, sońınan yahudiy emes adamǵa Ol dańq, húrmet hám tınıshlıq beredi.
11 O'ytkeni Quday adamlardı ayırmaydı.
12 Muxaddes Nızamdı bilmey gúna islegen hámme adamlar Muxaddes Nızamǵa iye bolmay nabıt boladı. Al Muxaddes Nızamdı bilip turıp gúna islegen hámme adamlar Muxaddes Nızam boyınsha húkim etiledi.
13 Sebebi Qudaydıń aldında Muxaddes Nızamdı esitkenler emes, al onı orınlaytuǵınlar aqlanadı.
14 Muxaddes Nızamǵa iye emes basqa milletler hújdan nızamı boyınsha bul Muxaddes Nızamǵa ılayıqlı islerdi islese, olar Muxaddes Nızamǵa iye bolmay tura, ózleri ushın ózleri nızam.
15 Solay etip, olar Muxaddes Nızamnıń buyrıqlarınıń júreklerinde jazılǵanın kórsetedi. Bul haqqında olardıń hújdanı gúwalıq beredi hám oyları da olardı birese ayıplap, birese aqlaydı.
16 Men járiyalap atırǵan Xosh Xabar boyınsha Quday İysa Masix arqalı adamlardıń jasırın oy-qıyalların húkim etetuǵın kúni usılay boladı.
17 Minekey, sen ózińdi yahudiymen dep, Muxaddes Nızamǵa súyeneseń hám Quday menen ayrıqsha qatnastaman dep maqtanasań.
18 Sen Qudaydıń erkin bileseń hám Muxaddes Nızamnan tálim alǵanıń sebepli, neniń durıs yamasa neniń nadurıs ekenligin ayıra alasań.
19 -
20 Muxaddes Nızamnan tolıq bilim alǵanıń hám haqıyqattıń negizin bilgeniń sebepli, ózińdi soqırlardıń jolbasshısı, qarańǵılıqta bolǵanlardıń nurı, aqılsız adamlardıń tárbiyashısı hám gódeklerdiń ustazı dep esaplaysań.
21 Olay bolsa, basqa birewge tálim berip turıp, ózińe nege tálim bermeyseń? Urlıq islemewdi járiyalap, óziń nege urlıq isleyseń?
22 «Buzıqshılıq isleme» dep, óziń nege buzıqshılıq isleyseń? Butlardan jerkenip, nege butlardıń ibadatxanaların tonaysań?
23 Muxaddes Nızam menen maqtanasań, biraq onı buzıp, nege Qudaydı húrmet etpeyseń?
24 O'ytkeni bılay dep jazılǵan: «Sizler sebepli, basqa milletler arasında Qudaydıń atına til tiyedi».
25 Eger Muxaddes Nızamdı orınlasań, súnnettiń paydası bar. Biraq sen súnnetli bolıp turıp Muxaddes Nızamdı buzsań, onda súnnetlenbegen basqa millet adamınan seniń hesh jeriń artıq emes.
26 Solay etip, súnnetsiz bolǵanlar Muxaddes Nızamnıń talapların orınlasa, onda olar Quday tárepinen súnnetliler, yaǵnıy O'ziniń xalqı dep esaplanbay ma?
27 Denesiniń eti kesilip súnnet etilmegen, biraq Muxaddes Nızamdı orınlaytuǵın adam jazılǵan Muxaddes Nızamǵa hám súnnetke iye bolıp turıp, Muxaddes Nızamdı buzıwshı sen yahudiydi ayıplamas pa eken?
28 Sebebi tek sırtqı belgileri menen yahudiy bolǵan adam haqıyqıy yahudiy emes hám denesiniń eti kesilip súnnet etiliw de haqıyqıy súnnet etiliw emes.
29 Al, ishki dúnyası menen yahudiy bolǵan adam ǵana haqıyqıy yahudiy. Jáne de, haqıyqıy súnnet – bul jazılǵan Muxaddes Nızam boyınsha islengen súnnet emes, al Muxaddes Ruwx tárepinen islengen júrektiń súnneti. Usınday súnnetke iye bolǵan adam adamlardıń emes, al Qudaydıń maqtawın aladı.

Rim 3
1 Olay bolsa, yahudiy bolıwdıń qanday da bir artıqmashılıǵı bar ma? Ya bolmasa, súnnetleniwdiń paydası bar ma?
2 A'lbette, bar. Yahudiy bolıw – hár tárepleme artıqmashılıqqa iye. O'ytkeni eń aldı menen Qudaydıń sózleri olarǵa isenip tapsırılǵan.
3 Eger olardıń ayırımları Qudaydıń sózlerine sadıqsız bolıp shıqqan bolsa ne bolıptı? Olardıń sadıqsızlıǵı Qudaydıń sadıqlıǵın biykarlay ala ma?
4 Hesh qashan! Hámme adamlar ótirikshi bolsa da, Quday haq. Sebebi Muxaddes Jazıwda Quday haqqında bılay delingen: «Haq ekenińdi sózleriń menen kórseteseń, Seni ayıplaǵanda, jeńiske eriseseń».
5 Biraq, bizlerdiń nahaqlıǵımız Qudaydıń haqlıǵın ashıp kórsetse, onda ne deymiz? Quday bizlerdi ǵázep penen jazalasa, ádilsiz bolǵanı ma? (Men bulardı adamlardıń oyı boyınsha aytıp atırman.)
6 Hesh qashan! Eger Quday ádilsiz bolsa, Ol dúnyanı húkim ete alar ma edi?
7 Degen menen, ayırımlar bılay dep soraw qoyıwı múmkin: «Eger meniń nahaqlıǵım Qudaydıń haqlıǵınıń artıp, Onıń ullılanıwına xızmet etse, sonda nege men gúnakar bolıp húkim etilmektemen?»
8 Solay etip: «Jaqsılıq shıqsın dep, jamanlıq isley bereyik», – deyik pe? Bazı adamlar bizlerge jala jawıp, usınday sózlerdi ayttı demekte. Bunday adamlar Qudaydıń jazasına ılayıqlı.
9 Endi ne dewge boladı? Biz yahudiyler basqa milletlerden artıqpız ba? A'lbette, yaq! O'ytkeni álle qashan dálillegenimdey, yahudiy de, basqa millet adamı da, yaǵnıy hár bir adam gúnanıń biyligi astında.
10 Muxaddes Jazıwlarda aytılǵanday: «Hesh bir haq adam joq, birde biri joq.
11 Sanalı hesh biri joq. Qudaydı izleytuǵın hesh kim joq.
12 Hámme joldan adasqan, barlıǵı jaramsız bolǵan. Jaqsılıq islewshi hesh kim joq. Birde biri joq».
13 «Olar sózleri menen adamlardı ashıq górge tıǵar». «Tilleri menen aldaydı, erinlerinde jılan záhári».
14 «Awızları tolı nálet-ǵarǵıs sózlerge».
15 «Ayaqları shaqqan qan tógiwge.
16 Olar qádem basqan jerge keler qıyralıw hám bále.
17 Bilmes olar tınıshlıq jolın».
18 «Qudaydan qorqıw da joq kewillerinde ».
19 Muxaddes Nızamda aytılǵanlardıń hámmesi Muxaddes Nızam astında bolǵanlarǵa aytılǵanın bilemiz. Solay etip, hár bir til baylanıp, pútkil dúnya Qudaydıń aldında esap beredi.
20 Sonlıqtan Muxaddes Nızamdı orınlaǵanı arqalı hesh bir adam Qudaydıń aldında aqlana almaydı. Kerisinshe, Muxaddes Nızam arqalı adam óziniń gúnakar ekenin bilip aladı.
21 Endi bolsa, Qudaydıń adamdı aqlaytuǵın ádilligi Muxaddes Nızamǵa baylanıslı bolmay-aq ashıq kórsetildi. Tawrat ta, payǵambarlardıń Jazıwları da bul haqqında gúwalıq beredi.
22 Qudaydıń ádilligi adamlardı olardıń İysa Masixqa degen isenimi arqalı aqlaydı. Bunı Ol isenetuǵın hár bir adam ushın isleydi. Sebebi adamlar arasında hesh qanday ayırmashılıq joq.
23 O'ytkeni hámme gúna islegen hám Qudaydıń saltanatınan ayırılǵan.
24 Biraq, adamlar Qudaydıń miyrimi menen, İysa Masixtıń qanı arqalı esheyin aqlanadı.
25 Masixqa degen isenim menen, Onıń qanı arqalı gúnaları keshirilsin dep, Quday Masixtı adamlar ushın qurbanlıqqa baǵıshladı. Quday bul arqalı O'z ádilligin kórsetti. Sebebi Quday sabırlılıq etip, burınnan beri islengen gúnalardı keshirdi.
26 Jáne de, házirgi waqıtta Ol ádilligin dálillep, O'ziniń haq ekenin hám İysaǵa isengen hár bir adamdı aqlaytuǵının kórsetti.
27 Endi bizler ne menen maqtana alamız? Hesh nárse menen. Kanday jol menen aqlana alamız? Muxaddes Nızamdı orınlaw jolı menen be? Yaq, isenim menen.
28 O'ytkeni bizler adamnıń Muxaddes Nızamdı orınlaǵanı arqalı emes, al isenim menen aqlanatuǵının moyınlaymız.
29 Rasında da, Quday tek yahudiylerdiń Qudayı ma? Ol basqa milletlerdiń de Qudayı emes pe? A'lbette, Ol basqa milletlerdiń de Qudayı.
30 Sebebi súnnetli yahudiylerdi de, súnnetsiz bolǵan basqa milletlerdi de tek isenim menen aqlaytuǵın Quday – jalǵız.
31 Solay etip, bizler: «Adamlar tek isenim menen aqlanadı», – dep, Muxaddes Nızamdı biykarlaymız ba? Yaq, kerisinshe, Onı tastıyıqlaymız.

Rim 4
1 Al endi bizlerdiń, yaǵnıy yahudiylerdiń túp babası İbrayım haqqında ne deymiz? Ol nege eristi?
2 Eger ol islegen sawap isleri sebepli aqlanǵan bolsa, maqtanıwǵa haqısı bolar edi. Biraq, Qudaydıń aldında maqtana almaydı.
3 O'ytkeni Muxaddes Jazıwda bılay delingen: «İbrayım Qudayǵa isendi hám sol sebepten Quday onı aqlanǵan dep sanadı».
4 Miynet etkenge tólengen haqı sıy emes, al is haqı bolıp esaplanadı.
5 Biraq kim de kim óziniń sawap islerine emes, al qudaysız adamdı da aqlaytuǵın Qudayǵa isense, ol isenimi sebepli aqlanǵan bolıp esaplanadı.
6 Minekey, sawap islerine qaramay, Quday tárepinen aqlanǵan dep esaplanǵan adamnıń baxıtlı ekeni haqqında Dawıt ta bılay degen:
7 «Nahaq isleri keshirilip, gúnaları juwılǵan adamlar qanday baxıtlı!
8 Quday gúnasın esapqa almaytuǵın adam qanday baxıtlı!»
9 Bul baxıt tek súnnetliler ushın berilgen be? Ya bolmasa, súnnetsizler ushın da ma? Bizler: «İbrayım óz isenimi sebepli aqlanǵan dep sanaldı», – degen edik.
10 Ol qashan aqlanǵan dep sanaldı? Súnnetlengennen keyin be yamasa súnnetlenbesten burın ba? Súnnetlengennen keyin emes, al súnnetlenbesten burın.
11 Súnnetlenbesinen burın isenimi menen aqlanǵanınıń belgisi retinde İbrayım súnnetlew rásimin qabıl etti. Solay etip, ol súnnetsiz bolǵan basqa millet adamlarınıń da aqlanǵan bolıp esaplanıwı ushın, isenetuǵın usınday adamlardıń hámmesiniń ruwxıy babası boldı.
12 Babamız İbrayım súnnetli yahudiylerdiń de ruwxıy babası. Bul olardıń tek súnnetlengeni sebepli emes, al İbrayımda súnnetlenbesinen aldın bolǵan isenim menen jasaǵanı sebepli boldı.
13 Sebebi Muxaddes Nızamdı orınlaǵanı arqalı emes, al isenimi arqalı aqlanıwı ushın, Quday İbrayımǵa hám onıń urpaqlarına dúnyanıń miyrasxorları bolatuǵının wáde etti.
14 Eger adamlar Muxaddes Nızamdı orınlawı arqalı miyrasxor bolatuǵın bolsa, onda isenim biykar hám wáde de bos bolar edi.
15 O'ytkeni Muxaddes Nızam Qudaydıń ǵázebin keltiredi. Biraq Muxaddes Nızam bolmaǵan jerde nızamdı buzıw da joq.
16 -
17 Usılay etip, Qudaydıń wádesi tek isenim sebepli beriledi. Ol tek Muxaddes Nızamǵa iye bolǵan yahudiy iseniwshilerine ǵana emes, al İbrayımnıń isenimine iye bolǵan basqa millet iseniwshilerine de, yaǵnıy İbrayımnıń pútkil urpaǵına Qudaydıń miyrimi boyınsha beriledi. Muxaddes Jazıwda Qudaydıń İbrayımǵa: «Seni kóp milletlerdiń babası qılaman», – dep aytqanınday, İbrayım ózi isenetuǵın Qudaydıń, yaǵnıy ólilerdi tiriltetuǵın hám joqtan bar payda qılatuǵın Qudaydıń aldında hámmemizdiń babamız.
18 Hesh úmiti qalmaǵan waqıtta da İbrayım úmitin úzbey, Qudayǵa isendi. Sonlıqtan «Seniń urpaǵıń esap-sansız boladı», – dep Qudaydıń oǵan aytqanınday, ol kóp milletlerdiń babası boldı.
19 Jası júzge shamalasıp, denesinde kúsh qalmaǵanın hám hayalı Saranıń da qursaǵına bala pitpeytuǵının ol bilse de, isenimin azaytpadı.
20 İsenimsizlik etip, Qudaydıń wádesi tuwralı ekilenbedi. Kerisinshe, isenimi kúsheyip, Qudaydı alǵısladı.
21 Qudaydıń O'z wádesin orınlaytuǵın kúshke iye ekenine ol tolıq isendi.
22 A'ne, usı isenimi sebepli, İbrayım aqlanǵan dep sanaldı.
23 «Aqlanǵan dep sanaldı», – degen sózler tek İbrayımǵa emes,
24 al bizlerge de tiyisli etip jazılǵan. Bizler de İyemiz İysanı ólimnen tiriltken Qudayǵa degen isenimimiz benen aqlanǵan bolıp esaplanamız.
25 İyemiz İysa gúnalarımız ushın ólimge tapsırılıp, Qudaydıń aldında bizlerdiń aqlanıwımız ushın qayta tirildi.

Rim 5
1 Solay etip, isenim menen aqlanǵanımız sebepli, İyemiz İysa Masix arqalı Quday menen jarastıq.
2 İysa Masix arqalı Qudaydıń miyrimine isenimimiz benen iye bolıp jasamaqtamız. Jáne de, Qudaydıń ullılıǵına erisiwden úmit etip, quwanamız.
3 Bizler tek bul sebepli emes, al qıyınshılıqlar sebepli de quwanamız. Sebebi qıyınshılıqlardan sabırlılıq,
4 sabırlılıqtan jaqsı minez-qulıq, jaqsı minez-qulıqtan úmit payda bolatuǵının bilemiz.
5 Sol úmit bizlerdi uyatqa qaldırmaydı. O'ytkeni Quday bizlerge bergen Muxaddes Ruwxı arqalı júreklerimizdi O'z súyispenshiligine toltırdı.
6 Awa, ózlerimizdi aqlawǵa ele kúshsiz bolǵanımızda Masix belgilengen waqıtta qudaysız bolǵan bizler ushın óldi.
7 Hesh kim haq adam ushın janın ólimge qıymaydı. Hátte, ózine qáwender bolǵan adam ushın da janın ólimge qıyıwdı qáleytuǵın adamlar az.
8 Biraq, bizler ele gúnakar bolǵan waqtımızda Masix bizler ushın óldi. Bizlerge degen súyispenshiligin Quday usılay dálilledi.
9 Sonlıqtan endi Masixtıń qanı arqalı aqlanǵanımız sebepli, Ol arqalı Qudaydıń ǵázebinen qutqarılatuǵınımız da anıq.
10 Sebebi bizler Qudaydıń dushpanı bolsaq ta, Onıń Ulınıń ólimi arqalı Quday menen jarastıq. Endi Quday menen jarasıp, Onıń Ulınıń ómiri arqalı qutqarılatuǵınımız da anıq.
11 Jáne de, bunıń menen sheklenip qoymay, bizlerdi endi Quday menen jarastırǵan İyemiz İysa Masix arqalı Quday menen qatnasta bolıp quwanamız.
12 Dúnyaǵa bir adam arqalı, yaǵnıy Adam-ata arqalı gúna keldi, al gúna sebepli ólim keldi. Solay etip, hesh bir adam ólimnen qashıp qutıla almaytuǵın boldı. O'ytkeni hámme gúna islegen edi.
13 Muxaddes Nızam berilmesten burın da dúnyada adamlar gúna isleytuǵın edi. Biraq, Muxaddes Nızam bolmaǵan waqıtta gúna gúna dep esaplanbadı.
14 Degen menen, Adam-atadan Muwsaǵa deyin jasaǵanlar Adam-ata islegen sol gúnanı islemegen bolsa da, ólim olardıń ústinen húkimdarlıq etti. Al Adam-ata keliwi tiyis Adamnıń, yaǵnıy Masixtıń tımsalı.
15 Biraq, olar arasında úlken ayırmashılıq bar. Qudaydıń sıyı Adam-atanıń gúnasına uqsamaydı. Sebebi bir adamnıń gúnası sebepli kóp adamlar ólgen bolsa da, Qudaydıń miyrimi hám basqa bir adamnıń, yaǵnıy İysa Masixtıń miyrimi menen berilgen sıydı kóp adamlar mol-molaqay etip aldı.
16 Qudaydıń sıyınıń nátiyjesi menen bir adamnıń gúnasınıń nátiyjesi birdey emes. Adam-atanıń gúnasınıń aqıbeti húkim etiliwge alıp keldi, biraq Qudaydıń sıyı sebepli, kóp gúnalarımızǵa qaramastan, bizlerge aqlanıw keldi.
17 Bir adamnıń gúnası sebepli, sol adam arqalı pútkil adamzat ústinen ólim biylik etken bolsa, endi tek bir adam, yaǵnıy İysa Masix arqalı Qudaydıń mol miyrimin alıp aqlanǵanlar ústinen ómir biylik etedi.
18 Solay etip, bir adamnıń gúnası sebepli pútkil adamzat húkim etilgen bolsa, bir adamnıń haq isi sebepli pútkil adamzat aqlanıp, ómirge eristi.
19 Bir adamnıń boysınbaǵanı sebepli kóp adamlar gúnakar bolıp qalǵanınday, bir adamnıń boysınǵanı sebepli kóp adamlar aqlanadı.
20 Adamlar ózleriniń qanshelli gúnakar ekenin biliw ushın Muxaddes Nızam berildi. Biraq, gúna kóbeygen sayın, Qudaydıń miyrimi onnan da artıp bardı.
21 Solay etip, gúna ólim arqalı biylik etkendey, Qudaydıń miyrimi de aqlawı arqalı biylik etip, İyemiz İysa Masix sebepli máńgilik ómirge eristiredi.

Rim 6
1 Olay bolsa, ne deymiz? Qudaydıń miyrimi kóbeysin dep, gúna islewdi dawam ettire bereyik pe?
2 Hesh qashan! Bizler gúna ushın ólgenbiz. Endi qalayınsha, gúna islewdi dawam ettirip jasay alamız?
3 Bizler Masix İysa menen baylanısqa iye bolıp, suwǵa shomıldırılǵanımızda hámmemiz de Onıń ólimine sherik bolıp, suwǵa shomıldırılǵanımızdı bilmeysizler me?
4 Masixqa isenip, suwǵa shomıldırılıw arqalı Onıń menen birlikte ólip, kómildik. Solay etip, Quday A'kemizdiń qúdireti menen Masix ólimnen qayta tirilip, ómirge eriskendey, bizler de jańa ómirge erisemiz.
5 Eger bizler Masixtıń ólimine sherik bolıp, Onıń menen birlesken bolsaq, onda Onıń qayta tiriliwine de sherik bolıp, Onıń menen birlesemiz.
6 Gúnakar tábiyatımızdıń kúshin joq qılıp, endigiden bılay gúnaǵa qul bolmawımız ushın, bizlerdiń eski gúnakar ózligimizdiń Masix penen birge atanaq aǵashqa shegelengenin bilemiz.
7 O'ytkeni ólgen adam gúnanıń biyliginen azat.
8 Eger bizler Masix penen birge ólgen bolsaq, Onıń menen birge jasaytuǵınımızǵa da isenemiz.
9 Sebebi Masixtıń ólimnen tirilip, qaytıp ólmeytuǵının hám endi ólimniń Onıń ústinen húkimdarlıq ete almaytuǵının bizler bilemiz.
10 Masix gúnanı joq qılıw ushın birinshi hám sońǵı márte óldi. Al endi bolsa, Ol Quday ushın jasap atır.
11 Sonlıqtan sizler de ózlerińizdi gúna ushın óli dep, al Masix İysa menen qatnasta bolıp, Quday ushın tiri dep esaplańlar.
12 Solay etip, deneńizdiń jaman qálewlerine boysınbawıńız ushın, gúnanıń ótkinshi deneńizdi basqarıwına jol qoymańlar.
13 Deneńizdiń múshelerin nahaqlıqtıń quralı qılıp, gúna islewge tapsırmańlar. Kerisinshe, ólimnen qayta tirilgenler sıpatında, ózlerińizdi Qudayǵa baǵıshlańlar. Deneńizdiń múshelerin de haqlıqtıń quralı qılıp, Qudayǵa arnańlar.
14 Sonda gúna sizlerdiń ústińizden húkimdarlıq etpeydi. O'ytkeni sizler nızamnıń biyligi astında emes, al Qudaydıń miyriminiń biyligi astında jasaysız.
15 Olay bolsa, ne deyik? Nızamnıń biyligi astında emes, al Qudaydıń miyriminiń biyligi astında jasap atırǵanımız sebepli gúna isley bereyik pe? Hesh qashan!
16 Boysınatuǵın qullar sıyaqlı, ózlerińizdi kimniń biyligine tapsırıp boysınsańız, sonıń qulı bolatuǵınıńızdı bilmeysizler me? Sizler ya ólimge jetelewshi gúnanıń, ya aqlanıwǵa jetelewshi boysınıwshılıqtıń qulı bolasızlar.
17 Biraq, Qudayǵa shúkir! Burın gúnanıń qulı bolǵan sizler endi ózlerińizge tapsırılǵan táliymatqa shın júrekten boysındıńlar
18 hám gúnanıń biyliginen azat bolıp, haqlıqtıń qulları boldıńlar.
19 Túsiniwińizge ańsat bolıw ushın, ápiwayı sózler menen aytıp atırman: burın deneńizdiń múshelerin iplaslıqqa hám nahaq islerdi islew ushın nahaqlıqqa qul qılıp baǵıshlaytuǵın edińiz, al endi muxaddes bolıwıńız ushın, olardı haqlıqqa qul qılıp baǵıshlańlar.
20 Sizler gúnanıń qulı bolǵanıńızda, haqlıqtıń biyliginen azat edińler.
21 Burın islegen islerińizden házir ózlerińiz de uyalasız. Sol waqıtları usı islerden ne arttırǵan edińiz? Olardıń aqırı ólim edi-ǵo.
22 Biraq endi bolsa, sizler gúnanıń biyliginen azat etilip, Qudaydıń qulları boldıńlar. Sol sebepten muxaddeslikke erisip, aqırında máńgilik ómir alasız.
23 Sebebi gúnanıń tólemi – ólim, al Qudaydıń sıyı – İyemiz Masix İysa arqalı beriletuǵın máńgilik ómir.

Rim 7
1 Háy, Muxaddes Nızamdı biliwshi tuwısqanlarım, men sizlerge qarata aytıp atırman: Muxaddes Nızamnıń adam ústinen tek tiri waqtında ǵana biylik júrgizetuǵının bilmeysizler me?
2 Mısalı: kúyewi bar hayal kúyewiniń kóziniń tirisinde oǵan nızam boyınsha baylanǵan boladı. Biraq, kúyewi qaytıs bolsa, hayal neke nızamınan azat boladı.
3 Solay etip, hayal kúyewiniń kóziniń tirisinde basqa bir erkek penen jasasa, neke hadallıǵın buzǵan bolıp esaplanadı. Biraq, kúyewi ólse, hayal nızam boyınsha azat boladı. Ol basqa bir erkekke turmısqa shıqsa da, neke hadallıǵın buzǵan bolmaydı.
4 Sol sıyaqlı, tuwısqanlarım, sizler de Basqaǵa, yaǵnıy ólimnen qayta tirilgen Masixqa tiyisli bolıwıńız ushın, Masixtıń denesiniń atanaq aǵashta ólgeni arqalı Muxaddes Nızam aldında ólgensiz. Bul hámmemizdiń Qudayǵa xızmet etip, jemis beriwimiz ushın boldı.
5 O'ytkeni burın bizler gúnakar tábiyatımızǵa boysınıp jasaǵanımızda, Muxaddes Nızam sebepli payda bolǵan gúnakar qálewler denemizdiń múshelerinde háreket etetuǵın edi. Sonıń nátiyjesinde, bizler ólimge jetelewshi jemisler beretuǵın edik.
6 Endi bolsa, bizler burın ózlerimizdi baylap qoyǵan Muxaddes Nızam ushın ólip, Muxaddes Nızamnan azat boldıq. Solay etip, jazılǵan Muxaddes Nızam boyınsha basqarılatuǵın eski jol menen emes, al Muxaddes Ruwx basqaratuǵın jańa jol menen Qudayǵa xızmet etpektemiz.
7 Olay bolsa, ne deyik? Muxaddes Nızam jaman bolǵanı ma? Hesh qashan! Biraq, eger Muxaddes Nızam bolmaǵanda, men gúnanıń ne ekenin bilmegen bolar edim. Eger Muxaddes Nızam: «Basqa birewdiń nársesin kúseme», – demegende, men kúsewdiń gúna ekenin bilmegen bolar edim.
8 Degen menen, gúna usı buyrıqtan paydalanıp, mende hár túrli kúsewlerdi payda etti. Sebebi Muxaddes Nızam bolmasa, gúna óli boladı.
9 Men bir waqıtları Muxaddes Nızamdı bilmey jasaǵanımda tiri edim. Biraq, Qudaydıń buyrıqların bilgenimnen soń, mende gúna tirilip, háreket ete basladı,
10 al men óldim. Solay etip, ómirge iye bolıw ushın berilgen bul buyrıqlar meniń ólimime sebepshi boldı.
11 O'ytkeni gúna buyrıqtan paydalanıp, meni aldadı hám usı buyrıq arqalı meni óltirdi.
12 Solay bolsa da, Muxaddes Nızam – muxaddes, Qudaydıń buyrıqları da muxaddes, haq hám jaqsı.
13 Solay eken, jaqsı nárse maǵan ólim alıp keldi me? Hesh qashan! Gúna maǵan jaqsı nárse arqalı ólim alıp keldi. Bul gúnanıń gúna bolıp ashıq biliniwi ushın boldı. Solay etip, buyrıq arqalı gúnanıń qanshelli jaman ekeni belgili boladı.
14 Bizler Muxaddes Nızamnıń Qudaydan kelgenin bilemiz. Al men gúnaǵa qul bolıp satılǵan, ótkinshi denege iye adamman.
15 Men ne islep atırǵanımdı ózim túsinbeymen. Sebebi men qálegen nársemdi emes, al jek kóretuǵın nársemdi isleymen.
16 Eger men qálemegen nársemdi islep atırǵanımda isimniń jaman ekenin moyınlasam, onda Muxaddes Nızamnıń jaqsı ekenin maqullaǵan bolaman.
17 Olay bolsa, bul isti meniń ózim emes, al ishimde jasaytuǵın gúna islep atırǵan boladı.
18 Meniń ishimde, yaǵnıy gúnakar tábiyatımda hesh bir jaqsı nárseniń joq ekenin bilemen. İshimde jaqsılıq islewge qálew bolsa da, kúshim jetpeydi.
19 O'ytkeni ózim islewdi qáleytuǵın jaqsı isti emes, al kerisinshe, islewdi qálemeytuǵın jaman isti isleymen.
20 Eger men ózim qálemeytuǵın nárseni islesem, onda onı meniń ózim emes, al ishimde jasaytuǵın gúna islegen boladı.
21 Solay etip, men ózimde mınaday nızamnıń bar ekenin bildim: men jaqsı nárseni islewdi qálegenimde, ishimdegi jamanlıq háreket etiwge tayar turadı.
22 Men ruwxım menen Qudaydıń Nızamın quwanıshlı túrde maqullayman.
23 Biraq, denemniń múshelerinde basqa bir nızamdı bayqayman. Ol meniń sana-sezimimniń nızamına qarsı urısıp, meni denemniń múshelerindegi gúna nızamına tutqın etedi.
24 Wah, sorlı basım! O'limge jetelewshi bul deneden meni kim qutqaradı?
25 İyemiz İysa Masix arqalı tek jalǵız Quday ǵana qutqaradı! Qudayǵa shúkirler bolsın! Solay etip, men óz sana-sezimim menen Qudaydıń Nızamına, al gúnakar tábiyatım menen gúnanıń nızamına xızmet etip atırman.

Rim 8
1 Solay etip, Masix İysaǵa tiyisli bolǵanlarǵa qarsı endi hesh qanday húkim joq.
2 Sebebi Masix İysa arqalı ómir beretuǵın Muxaddes Ruwxtıń nızamı meni gúnanıń hám ólimniń nızamınan azat qıldı.
3 Adamnıń gúnakar tábiyatı kúshsiz bolǵanlıqtan, adam Muxaddes Nızamdı tolıq orınlay almadı. Sonlıqtan Muxaddes Nızam adamdı qutqara almadı, biraq onı Qudaydıń O'zi qutqardı: Quday O'z Ulın adam denesinde bul dúnyaǵa jiberip, Onı gúnalar ushın tólenetuǵın qurbanlıq qılıp baǵıshladı hám bizlerdiń gúnalarımız júklengen O'z Ulınıń denesin húkim etti.
4 Solay etip, Quday bunı gúnakar tábiyatımızdıń emes, al Muxaddes Ruwxtıń jetelewi menen júretuǵın bizlerdiń ómirimizde Muxaddes Nızamnıń ádil talapları orınlansın dep isledi.
5 O'ytkeni gúnakar tábiyatınıń jetelewi menen júretuǵınlar óz gúnakar tábiyatınıń qáleytuǵın nárselerin oylaydı, al Muxaddes Ruwxtıń jetelewi menen júretuǵınlar Muxaddes Ruwxtıń qáleytuǵın nárselerin oylaydı.
6 Gúnakar tábiyat basqaratuǵın oy-pikirler ólimge, al Muxaddes Ruwx basqaratuǵın oy-pikirler ómirge hám tınıshlıqqa eristiredi.
7 Sebebi gúnakar tábiyat basqaratuǵın oy-pikirge iye adam – Qudayǵa dushpan. Ol Qudaydıń Nızamına boysınbaydı hám boysına almaydı da.
8 Kim de kim gúnakar tábiyatınıń jetelewi menen júrse, ol Qudayǵa unay almaydı.
9 Biraq, ishińizde Qudaydıń Ruwxı jasap atırǵan bolsa, onda sizlerdi gúnakar tábiyatıńız emes, al Muxaddes Ruwx basqarıp atırǵan boladı. Kim de kim Masixtıń Ruwxına iye bolmasa, ol Masixqa tiyisli emes.
10 Al eger ishińizde Masix jasap atırǵan bolsa, deneńiz gúna sebepli óletuǵın bolsa da, ruwxıńız aqlanǵanıńız sebepli tiri boladı.
11 İysanı ólimnen qayta tiriltken Qudaydıń Ruwxı ishińizde jasap atırǵan bolsa, onda Masix İysanı ólimnen qayta tiriltken Quday ishińizde jasap atırǵan O'z Ruwxı arqalı óletuǵın deneńizdi de tiriltedi.
12 Solay etip, tuwısqanlarım, bizler gúnakar tábiyatımızǵa boysınıp, onıń jetelewi menen júriwge parızlı emespiz.
13 O'ytkeni eger gúnakar tábiyatıńızdıń jetelewi menen júrseńiz, ólesiz. Al gúnakar tábiyatıńızdıń jaman islerinen Muxaddes Ruwxtıń kúshi menen tolıq waz keshseńiz, jasaysız.
14 Qudaydıń Ruwxı menen basqarılatuǵınlardıń hámmesi – Qudaydıń balaları.
15 Sebebi sizler ózlerińizdi jáne qul etip, qorqınısh beretuǵın ruwxtı emes, al Qudaydıń balası qılǵan Muxaddes Ruwxtı qabıl ettińiz. Usı Ruwx arqalı Qudaydı: «A'ke, A'kejanım!» dep shaqırasız.
16 Muxaddes Ruwxtıń O'zi bizlerdiń ruwxımız benen birlikte Qudaydıń balaları ekenligimiz haqqında gúwalıq beredi.
17 Eger bizler Qudaydıń balaları bolsaq, onda miyrasqa iye bolamız. Masix penen birge ullılanıw ushın, Onıń menen birge azap sheksek, onda bizler Masix penen birge miyrasqa sherik bolǵan Qudaydıń miyrasxorlarımız.
18 Meniń oyımsha, házirgi qıyınshılıqlar keleshekte bizlerge beriletuǵın ullılıqqa salıstırǵanda hesh nárse emes.
19 Sonıń menen birge, pútkil jaratılıs Qudaydıń O'z balaların ashıq kórsetetuǵın kúndi intizarlıq penen kútpekte.
20 O'ytkeni pútkil jaratılıs bul ótkinshi ómirge tutqın etilgen. Bul olardıń ózleriniń erki menen emes, al tutqın qılǵan Qudaydıń erki menen bolǵan.
21 Olar ózleriniń bul nabıt qılıwshı qullıqtan qutqarılatuǵınınan hám Qudaydıń balalarınıń ullı azatlıqqa erisetuǵınınan úmit etedi.
22 Bizlerge málim, pútkil jaratılıs házirge deyin birlikte tolǵaq azabın shekkendey azap shegip, nala etpekte.
23 Tek jaratılıs emes, al Qudaydıń birinshi sıyı bolǵan Muxaddes Ruwxtı alǵan bizler de perzent bolıp asırap alınıwdı, yaǵnıy denemizdiń qutqarılıwın intizarlıq penen kútip, ishimizden nala etpektemiz.
24 Sebebi bizler qutqarılǵanımız sebepli úmitke iyemiz. Eger bizler ózlerimiz úmit etetuǵın nárseni kórip turǵan bolsaq, onda ol úmit emes. Kózge kórinip turǵan nárseni kim úmit etedi?
25 Biraq, ele kórmegenimizge úmit etsek, onı sabırlılıq penen kútemiz.
26 Sonıń menen birge, Muxaddes Ruwx ta hálsiz bolǵan bizlerge járdem beredi. O'ytkeni bizler qalay duwa etiw kerekligin bilmeymiz. Biraq, Muxaddes Ruwxtıń O'zi sóz benen aytıp jetkize almaytuǵın nala shegip, bizler ushın Qudaydan ótinish etedi.
27 Adamlardıń kewillerinde ne bar ekenin biliwshi Quday Muxaddes Ruwxtıń oy-pikirlerin biledi. Sebebi Muxaddes Ruwx iseniwshiler ushın Qudaydıń erki boyınsha ótinish etedi.
28 Quday O'zin súyetuǵınlarǵa, yaǵnıy Onıń qálewi boyınsha tańlanǵanlarǵa hámme nárseni jaqsılıq qılıp xızmet ettiretuǵının bilemiz.
29 O'ytkeni Quday O'zi burınnan tańlaǵan adamlarınıń Ulına uqsawı ushın olardı aldın ala belgiledi. Solay etip, Quday O'z Ulınıń kóp tuwısqanlar arasında tuńǵısh bolıwı ushın usılay isledi.
30 Quday O'zi aldın ala belgilegen adamların shaqırdı, shaqırǵan adamların aqladı, al aqlaǵan adamların ullılıqqa eristirdi.
31 Olay bolsa, buǵan ne deymiz? Eger Quday bizlerdi jaqlasa, bizlerge kim qarsı tura aladı?
32 Quday, hátte, O'z Ulın da ayamay, Onı bizlerdiń hámmemiz ushın qurbanlıq qılıp baǵıshlaǵan bolsa, Onıń menen birlikte bizlerge hámme nárseni bermes pe eken?
33 Qudaydıń tańlap alǵan adamları bolǵan bizlerdi kim ayıplay aladı? Qudaydıń O'zi bizlerdi aqlaydı-ǵo.
34 Kim bizlerdi húkim ete aladı? Hesh kim! Sebebi ólip, ólimnen qayta tirilgen Masix İysa Qudaydıń oń jaǵında turıp, bizler ushın ótinbekte.
35 Masixtıń súyispenshiliginen bizlerdi kim ayıra aladı? Hesh kim. Kıyınshılıq ta, qayǵı da, quwdalaw da, ashlıq ta, jalańashlıq ta, qáwip te, qılısh ta ayıra almaydı.
36 Muxaddes Jazıwda aytılǵanday: «Bizler Seniń ushın hár kúni óltirilmektemiz, Bizlerdi shalınatuǵın qoylar dep esaplaydı».
37 Biraq, bulardıń hámmesiniń ústinen bizlerdi súyetuǵın Masix sebepli úlken jeńiske erisemiz.
38 O'ytkeni men isenemen: ólim de, ómir de, perishteler de, hákimshilikler de, házirgi hám keleshek zaman da, kúshler de,
39 bálentlik te, tereńlik te, ulıwma, jaratılǵan hesh bir nárse Qudaydıń bizlerge İyemiz Masix İysa arqalı bergen súyispenshiliginen bizlerdi ayıra almaydı.

Rim 9
1 Masixqa tiyisli adam sıpatında haqıyqatın aytıp atırman, ótirik sóylep turǵanım joq. Muxaddes Ruwxqa boysınatuǵın hújdanım da buǵan gúwa:
2 júregimde úlken bir qayǵım hám tawsılmas bir dártim bar.
3 -
4 Kanımız bir bolǵan tuwısqanlarım, yaǵnıy izraillılardıń qutqarılıwı ushın, meniń Qudaydıń ǵarǵısına ushırap, Masixtan alaslatılıwım kerek bolsa, men qayıl bolar edim. Quday olardı balaları qılıp asırap alǵan, olarǵa O'z ullılıǵın berip, olar menen kelisim dúzgen. Olarǵa Muxaddes Nızamın hám Qudayǵa xızmet etiw qaǵıydaların tapsırıp, wádelerin de bergen.
5 Olar ullı ata-babalarımızdıń urpaqları hám Masix ta adam denesinde olardıń urpaǵınan kelip shıqqan. Masix – hámmeniń ústinen húkimdar bolǵan, sheksiz alǵıs-maqtawlarǵa ılayıq Qudaydıń O'zi. Awmiyin.
6 Men Qudaydıń sózi orınlanbadı, demekshi emespen. Sebebi İzraildıń urpaǵı bolǵanlardıń hámmesi de haqıyqıy izraillılar emes.
7 Jáne de, İbrayımnıń urpaǵınan bolǵanlardıń hámmesi de İbrayımnıń haqıyqıy balaları emes. Quday İbrayımǵa: «Balań Isaqtan tuwılǵanlardı ǵana seniń haqıyqıy urpaqlarıń dep esaplayman», – degen edi.
8 Demek, İbrayımnıń urpaǵınan bolǵanlardıń hámmesi de Qudaydıń balaları emes. Al Qudaydıń İbrayımǵa bergen wádesi boyınsha tuwılǵanlar ǵana İbrayımnıń haqıyqıy urpaqları bolıp esaplanadı.
9 O'ytkeni Qudaydıń İbrayımǵa bergen wádesi mınaday edi: «Kelesi jılı usınday waqıtta kelgenimde, Sara ullı boladı».
10 Sonıń menen birge, Rebekka da babamız Isaqtan hámledar bolıp, egiz ullardı tuwdı.
11 -
12 Biraq, bul balalar tuwılmastan aldın hám olar ele jaqsı yamasa jaman bir nárse islemesten burın Quday Rebekkaǵa: «U'lkeni kishkenesine xızmet etedi», – degen edi. Solay etip, Quday usı eki baladan birewin tańlap alǵanda, onı islerine qarap emes, al belgilegen jobasınıń iske asıwı ushın, O'z erki menen tańlap aldı.
13 Hátte, Quday Muxaddes Jazıwda: «Yaqıptı súydim, al İsabtı jek kórdim», – degen.
14 Olay bolsa, ne deymiz? Quday ádilsiz bolǵanı ma? Hesh qashan!
15 Sebebi Quday Muwsaǵa bılay degen: «Kimge miyrim-shápáátimdi beriwdi qálesem, Soǵan miyrim-shápáátimdi beremen, Kimge rehim etiwdi qálesem, Soǵan rehim etemen».
16 Solay etip, tańlanıw adamnıń qálewine yamasa tırısıwına emes, al Qudaydıń miyrim-shápáátine baylanıslı.
17 O'ytkeni Quday Muxaddes Jazıwda Faraonǵa bılay degen: «Kúdiretimdi sen arqalı kórsetiw ushın, Atım pútkil jer júzine járiyalanıwı ushın, Seni mártebeli qıldım».
18 Solay etip, Quday qálegen adamına miyrim-shápáátin beredi hám qálegen adamın tas bawır qıladı.
19 Endi sen mennen: «Eger Quday usılay islese, Ol nege adamdı ayıplaydı? Onıń erkine kim qarsı tura aladı?» – dep sorawıń múmkin.
20 Biraq, háy adam, Qudayǵa qarsılıq kórsetetuǵınday, sen kimseń? Dóretilgen nárse ózin dóretkenge: «Meni nege bunday qılıp dórettiń?» – dey me?
21 Ya bolmasa, gúlalshı bir ılaydan eki ıdıs soqqanda, birewin qımbatlı is ushın qollanılatuǵın ıdıs, al ekinshisin ápiwayı is ushın qollanılatuǵın ıdıs qılıp soǵıwǵa haqılı emes pe?
22 Quday da usılay is tutadı. Ol nabıt qılınıwǵa hám O'ziniń ǵázebine ushırawǵa ılayıqlı adamlarǵa ǵázebin tógip, kúshin kórsetiwdi qálese de, olarǵa úlken sabırlılıq kórsetti.
23 Jáne de, Quday mártebege eristiriw ushın O'zi aldın ala tayarlap qoyǵan adamlarına rehmin berip, O'ziniń sheksiz ullılıǵın kórsetti.
24 Tek yahudiyler arasınan emes, al basqa milletler arasınan da Quday tańlaǵan usı adamlar – bizlermiz.
25 Osiya payǵambardıń kitabında Quday bılay degen: «Xalqım bolmaǵan xalıqtı, „xalqım“ dep, Súymegenimdi „súyiklim“ dep atayman».
26 «„Sizler meniń xalqım emessiz“, – degen jerde, Tiri Qudaydıń balaları dep atalasız».
27 İyshaya payǵambar da İzrail tuwralı bálent dawıs penen bılay deydi: «İzrail xalqınıń sanı teńiz qumınday kóp bolsa da, Olardan tek az ǵanası qutqarıladı.
28 Sebebi İyemiz shıǵarǵan húkimin, Jer júzinde tez hám tolıq ámelge asıradı».
29 İyshaya payǵambardıń boljap aytqanınday: «Eger Kúdiretli İyemiz, Bizlerden násil qaldırmaǵanda, Bizler Sodom qalası sıyaqlı bolıp, Gomora qalasına uqsap qalar edik» .
30 Olay bolsa, ne deymiz? Quday aldında aqlanıwǵa tırıspaǵan basqa millet adamları óz isenimi arqalı aqlandı.
31 Al Muxaddes Nızamdı orınlawı arqalı aqlanıwǵa tırısqan İzrail xalqı Muxaddes Nızamdı orınlawı arqalı aqlana almadı.
32 Ne ushın? O'ytkeni olar aqlanıwǵa isenimi arqalı emes, al sawap isleri arqalı erisiwge tırıstı. Sonlıqtan olar súrniktiretuǵın tasqa súrnigip quladı.
33 Muxaddes Jazıwda: «Minekey, Men Erusalimde bir tastı, Súrniktiretuǵın hám qulatatuǵın jartastı ornataman. Biraq, Oǵan isengen adam uyatqa qalmaydı», – delingen.

Rim 10
1 Tuwısqanlarım! Meniń júregimdegi ármanım hám Qudaydan jalbarınatuǵın tilegim – bul xalqım bolǵan izraillılardıń qutqarılıwı.
2 Olardıń Qudayǵa intalı ekenine ózim gúwaman. Biraq, bul inta haqıyqıy túsinikke tiykarlanbaǵan.
3 Sebebi olar Qudaydıń aqlaw jolın túsinbey, aqlanıwǵa Muxaddes Nızamdı orınlaw arqalı erisiwge tırısıp, Qudaydıń aqlaw jolın qabıl etpedi.
4 Masix Muxaddes Nızamnıń talapların tolıq orınlaǵanlıqtan, Oǵan isengen hár bir adam Quday aldında aqlanadı.
5 Muxaddes Nızamdı orınlaw arqalı aqlanıw haqqında Muwsa mınalardı jazadı: «Muxaddes Nızamdaǵı buyrıqlardı orınlaǵan adam olar arqalı jasaydı».
6 Al isenim arqalı aqlanıw haqqında Muxaddes Jazıwda bılay delingen: «Kewlińde: „Masixtı jerge túsiriw ushın kim aspanǵa shıǵadı?“
7 yamasa: „Masixtı ólimnen tiriltiw ushın kim túpsiz tuńǵıyıqqa túsedi?“ – deme».
8 Biraq, Muxaddes Jazıw ne demekte? «Qudaydıń sózi saǵan jaqın, Ol seniń awzıńda hám júregińde». Bizler járiyalap atırǵan isenim haqqında sózler – usılar boladı.
9 Eger sen İysanı «İyem» dep awzıń menen ashıq tán alsań hám Qudaydıń Onı ólimnen tiriltkenine shın júrekten isenseń, qutqarılasań.
10 O'ytkeni adam shın júrekten isengeni arqalı aqlanadı hám isenimi haqqında awzı menen ashıq tán alǵanı arqalı qutqarıladı.
11 Muxaddes Jazıwda aytılǵanday: «Oǵan isengen hesh bir adam uyatqa qalmaydı».
12 Sebebi yahudiy menen grektiń arasında ayırmashılıq joq. Olardıń hámmesiniń İyesi bir. Ol O'zin shaqırǵanlardıń hámmesine saqıy.
13 Muxaddes Jazıwda aytılǵanday: «İyemizdiń atın aytıp shaqırǵan hár bir adam qutqarıladı».
14 Biraq, Qudayǵa isenbey turıp, Onı qalay shaqırıwǵa boladı? Ol tuwralı esitpey turıp, Oǵan qalay iseniwge boladı? Quday haqqında sózdi járiyalawshı bolmasa, qalay esitiwge boladı?
15 Sózdi járiyalawǵa jiberilmese, onı qalay járiyalaydı? Muxaddes Jazıwda aytılǵanday: «Xosh Xabardı járiyalawshılardıń ayaqları qanday ájayıp!»
16 Degen menen, Xosh Xabarǵa izraillılardıń hámmesi de isene bermedi. İyshaya payǵambardıń aytqanınday: «İyem! Bizler aytqan xabarǵa kim isendi?»
17 Demek, isenim esitiw arqalı payda boladı, al esitiw Masix haqqında sózdiń járiyalanıwı arqalı boladı.
18 Biraq, meniń soraytuǵınım mınaw: izraillılar esitpedi me? A'lbette, esitti. «Aspan deneleriniń dawısları pútkil jer júzine, Sózleri dúnyanıń tórt múyeshine jetip bardı».
19 Men jáne bir nárseni soramaqshıman: İzrail túsinbedi me? Dáslep Muwsa arqalı Quday bılay degen edi: «Men sizlerde xalqım bolmaǵan xalıq arqalı qızǵanısh payda etemen, Túsinigi az bolǵan xalıq arqalı ǵázebińizdi keltiremen».
20 Sońınan İyshaya payǵambar Qudaydıń sózlerin batırlıq penen aytıp: «Meni izlemegenler taptı, Meni soramaǵanlarǵa O'zimdi kórsettim», – degen edi.
21 Al, İzrail xalqı haqqında Quday bılay deydi: «Sózimdi tıńlamaytuǵın qaysar bir xalıqqa, Kúni boyı qushaǵımdı ashıp turdım».

Rim 11
1 Olay bolsa, men mına nárseni sorap atırman: Quday O'z xalqınan júz burdı ma? Hesh qashan! Men de İbrayımnıń urpaǵınan, Benamin urıwınan shıqqan izraillıman.
2 Quday O'zi burınnan tańlaǵan xalqınan júz burmadı. Muxaddes Jazıwdıń İliyas payǵambar tuwralı jazılǵan jerinde ne aytılǵanın bilmeysizler me? İliyas İzrail ústinen Qudayǵa shaǵım jasap bılay degen edi:
3 «İyem! Olar Seniń payǵambarlarıńdı óltirdi, Saǵan qurbanlıq shalınatuǵın jerlerdi qıyrattı. Tek jalǵız men ǵana qaldım. Olar meni de óltiriwge háreket etpekte».
4 Oǵan Quday ne dep juwap bergen edi? «Baaldıń aldında dize búkpegen jeti mıń adamdı Men O'zim ushın ajıratıp aldım».
5 Sol sıyaqlı, házirgi waqıtta da izraillılar arasında Qudaydıń miyrimi menen tańlanǵan az ǵana adamlar bar.
6 Olar sawap isleri sebepli emes, al Qudaydıń miyrimi menen tańlap alındı. Eger olar sawap isleri sebepli tańlap alınǵanda, miyrim miyrim bolmas edi.
7 Solay etip, ne júz berdi? İzrail xalqınıń kópshilik bólegi izlegen nársesin taba almadı. Tek olardıń arasınan tańlap alınǵanlar ǵana taptı. Al qalǵanlarınıń júrekleri tas etildi.
8 Muxaddes Jazıwda aytılǵanday: «Quday olarǵa O'ziniń sózin túsinbewi ushın biypárwalıq ruwxın berdi. Sonlıqtan olar usı kúnge deyin, Kózleri bolsa da, kórmeydi, Kulaqları bolsa da, esitpeydi».
9 Dawıt bılay deydi: «Olar dasturxan basında otırǵanda duzaqqa túsip, Kaqpanǵa alınsın hám qulap, jazalansın.
10 Kózlerin qarańǵılıq basıp, kórmey qalsın. Belleri awırmanlıqtan máńgige búgilip qalsın!»
11 Olay bolsa, men mınanı sorap atırman: izraillılar tolıq nabıt bolıw ushın súrnikti me? Hesh qashan! Biraq, izraillılardıń gúnaları sebepli, Quday basqa milletlerge qutqarılıw berdi hám bul arqalı olarda qızǵanısh oyattı.
12 Eger izraillılardıń gúna islep qulap qalǵanı dúnyadaǵı basqa milletlerge baylıq alıp kelip, olardı bayıtsa, onda pútkil izraillılardıń qutqarılıwı dúnyadaǵı basqa milletlerge qanshelli kóp baylıq alıp keledi!
13 Basqa milletlerden bolǵan sizlerge aytıp atırman: basqa milletler ushın elshi bolıp tayınlanǵan men óz xızmetimdi mártebeli dep esaplayman.
14 Usı xızmetim arqalı milletim bir bolǵan tuwısqanlarımda qızǵanısh oyansa hám olardıń ayırımları bolsa da qutqarılsa eken.
15 O'ytkeni olardıń Quday tárepinen qabıl etilmegeni dúnyadaǵı basqa milletlerdiń Quday menen jarasıwına sebepshi bolǵan bolsa, onda olardıń Quday tárepinen qabıl etiliwi dúnyadaǵı basqa milletlerdiń qutqarılıp, ólimnen ómirge ótiwine sebepshi bolmay ma?
16 Eger qamırdıń birinshi bólegi Qudayǵa baǵıshlanıp, muxaddes bolsa, onda pútkil qamır da muxaddes boladı. Eger terektiń tamırı muxaddes bolsa, onda shaqaları da muxaddes.
17 Biraq, eger záytún aǵashınıń ayırım shaqaları, yaǵnıy yahudiylerdiń ayırımları kesilip taslanıp, jabayı záytún aǵashınıń shaqası bolǵan sen, yaǵnıy basqa millet adamı olardıń ornına jalǵanıp, aǵashtıń shireli tamırınan nár alsań,
18 kesilgen shaqalar aldında maqtanıp ketpe! Eger maqtanıp ketseń, umıtpa, sen tamırǵa emes, al tamır saǵan nár berip turıptı.
19 Sen: «Meniń jalǵanıwım ushın shaqalar kesilip taslandı», – dewiń múmkin.
20 Durıs. Olar isenbegenlikten kesilip taslandı. Al sen isenimiń sebepli jalǵanıp turıpsań. Sen maqtanba, al qorq!
21 Sebebi Quday tábiyǵıy shaqalardı ayamaǵan bolsa, onda seni de ayamaydı.
22 Solay etip, sen Qudaydıń miyrim-shápáátin hám qatallıǵın kórip qoy: Quday isenimnen qaytqanlarǵa qatal. Biraq sen Onıń miyrim-shápáátine sadıq qalsań, Ol da saǵan miyrim-shápáátli. Olay bolmasa, sen de kesilip taslanasań!
23 Degen menen, eger yahudiyler de isenbewshiligin qoysa, aǵashqa jáne qayta jalǵanadı. O'ytkeni Quday olardı qaytadan jalǵap qoyıwǵa qúdiretli.
24 Jabayı záytún aǵashınan kesilip alınǵan shaqa bolǵan sen tábiyatqa qarsı túrde jaqsı záytún aǵashına jalǵandıń. Solay eken, tábiyǵıy shaqalardıń óz aǵashına qaytadan jalǵanıwı bunnan da ańsatıraq!
25 Tuwısqanlarım, bilgishsinip ketpewińiz ushın, sizlerdiń mına sırdan xabarsız qalıwıńızdı qálemeymen: basqa milletlerden qutqarılatuǵınlardıń sanı tolmaǵansha, İzrail xalqınıń bir bóleginiń júregi tas bolıp qala beredi.
26 Biraq aqırında pútkil İzrail qutqarıladı. Muxaddes Jazıwda bılay delingen: «Quday İyemiz bılay deydi: „Kutqarıwshı Erusalimnen keledi, Ol Yaqıptıń urpaǵı bolǵan izraillılardı qudaysızlıqtan qutqaradı.
27 Olardıń gúnaların keshirgenimde, Meniń olar menen dúzgen kelisimim usı boladı“».
28 Xosh Xabardı qabıl etpegeni sebepli, yahudiyler Qudayǵa dushpan boldı. Bul sizlerdiń paydańız ushın xızmet etpekte. Degen menen, Quday olardıń ata-babaların tańlap alǵanlıqtan, olardı súyedi.
29 Sebebi Quday O'ziniń sıyların qaytarıp alıp, shaqırıǵın biykarlamaydı.
30 Sizler bir waqıtları Qudayǵa boysınbaytuǵın edińler, biraq endi yahudiyler boysınbaǵanı sebepli, sizler Qudaydıń miyrim-shápáátine eristińler.
31 Sol sıyaqlı, yahudiyler házir boysınbay atırǵan bolsa da, sizlerdiń Qudaydıń miyrim-shápáátine eriskenińiz sebepli, olar da Qudaydıń miyrim-shápáátine erisedi.
32 O'ytkeni Quday hámme adamlardı olardıń boysınbaytuǵın tábiyatına tutqın qılıp, olarǵa O'z miyrim-shápáátin kórsetti.
33 O, Qudaydıń baylıǵı, danalıǵı hám bilimi qanday tereń! Onıń sheshimlerine hesh kimniń aqılı jetpeydi, jolların da hesh kim izertlep shıǵa almaydı!
34 «İyemizdiń oy-pikirlerin kim bile aladı? Kim Oǵan másláhátshi bolǵan?»
35 «Qudaydan qaytarıp alıw ushın, Kim Oǵan aldın ala bir nárse bergen?»
36 Sebebi Quday pútkil barlıqtı jaratqan. Hámmesi Ol arqalı hám Ol ushın bar bolǵan. Oǵan máńgige dańq bolsın! Awmiyin.

Rim 12
1 Solay etip, háy tuwısqanlarım, Qudaydıń miyrim-shápááti haqı sizlerge jalbarınaman: ózlerińizdi Qudayǵa unaytuǵın muxaddes hám tiri qurbanlıq qılıp, Oǵan baǵıshlańlar. Bul sizlerdiń Quday aldındaǵı ılayıqlı xızmetińiz boladı.
2 Bul dúnyanıń adamlarına eliklemeńler. Al Qudaydıń oy-pikirlerińizdi jańalap, Onıń sizlerdi tolıq ózgertiwine jol qoyıńlar. Sonda sizler Qudaydıń jaqsı hám minsiz erkin, yaǵnıy Oǵan neniń unaytuǵının ayırıp bilesizler.
3 Qudaydıń maǵan bergen miyriminen paydalanıp, hámmeńizge aytıp atırman: ózińizdi shekten tıs joqarı bahalamańlar. Kerisinshe, hár bir adam Qudaydıń ózine bergen isenimine qaray, ózin ılayıqlı bahalasın.
4 O'ytkeni denemiz bir bolsa da, múshelerimiz kóp hám múshelerimizdiń atqaratuǵın xızmeti de hár túrli.
5 Sol sıyaqlı, bizler kóp adam bolsaq ta, Masixtıń bir denesin quraymız hám óz ara baylanıs jasaytuǵın bir deneniń múshelerimiz.
6 Qudaydıń bizlerge bergen miyrimi boyınsha, bizler hár túrli ruwxıy sıylarǵa iyemiz. Kimniń payına payǵambarshılıq etiw sıyı tiyse, ol isenimine qaray payǵambarshılıq etsin.
7 Xızmet etiw tiyse, xızmet etsin. Tálim beriw tiyse, tálim bersin.
8 Al kimniń payına jubanısh beriw tiyse, jubanısh bersin. U'lestiriwshi bolıw tiyse, shın kewilden úlestirsin. Basshılıq etiw tiyse, ǵayrat penen basshılıq etsin. Miyrim-shápáát etiw tiyse, quwanıshlı túrde miyrim-shápáát kórsetsin.
9 Súyispenshiligińiz haqıyqıy bolsın. Jamanlıqtan qashıp, jaqsılıqqa jabısıp alıńlar.
10 Bir-birińizdi tuwısqanlıq súyispenshilik penen shın júrekten súyińler. Bir-birińizge óz ara húrmet kórsetiwge tırısıńlar.
11 İntańız páseymesin. Erinshek bolmańlar. İyemizge jalınlı ruwx penen xızmet etińler.
12 U'mit etip, quwanıp jasańlar. Kıyınshılıqlarda sabırlı bolıńlar. U'zliksiz duwa etińler.
13 Mútájlikte jasap atırǵan iseniwshiler menen barıńızdı bólisińler. Miymandos bolıwǵa tırısıńlar.
14 Sizlerdi quwdalaytuǵınlar ushın Qudaydan jaqsılıq tileńler. Ѓarǵıs emes, al jaqsılıq tileńler.
15 Kuwanıp atırǵanlar menen birge quwanıp, jılap atırǵanlar menen birge jılańlar.
16 O'z ara awızbirishilikli bolıńlar: menmenlikke berilmey, basqalar pás kóretuǵın adamlar menen qatnas jasańlar. O'zlerińizdi basqalardan aqıllı sanamańlar.
17 Hesh kimniń jamanlıǵına jamanlıq penen juwap qaytarmańlar. Hámmeniń oyı boyınsha jaqsı dep sanalǵan islerdi islewge tırısıńlar.
18 Eger múmkin bolsa, qolıńızdan kelgenshe, barlıq adamlar menen tatıwlıqta jasańlar.
19 Súyikli tuwısqanlarım! O'zińiz ushın ósh almańlar. Al bunı Qudayǵa tapsırıńlar. Sebebi Muxaddes Jazıwda İyemiz bılay deydi: «O'sh alıw Meniń qolımda, sazayın O'zim beremen».
20 Kerisinshe: «Dushpanıń ash bolsa, onı toydır, Shóllegen bolsa, suw ber. Sen usılay isleseń, Onı uyatqa qaldırasań».
21 Jamanlıqtan jeńilme. Al, jamanlıqtı jaqsılıq penen jeń.

Rim 13
1 Hár bir adam basqarıwshı húkimetke boysınsın. O'ytkeni Qudaydan bolmaǵan hesh qanday húkimet joq. Bar bolǵan húkimetlerdiń hámmesi de Quday tárepinen ornatılǵan.
2 Sonlıqtan húkimetke qarsı shıqqan adam Quday ornatqan tártipke qarsı shıqqan boladı. Bunday adamlar jazaǵa ushıraydı.
3 Sebebi basshılardan jaqsılıq islewshiler emes, al jamanlıq islewshiler qorqadı. Basshılardan qorqpawdı qáleyseń be? Onda jaqsılıq isle. Sonda sen basshınıń maqtawına eriseseń.
4 Basshı – seniń paydań ushın miynet etetuǵın Qudaydıń xızmetshisi. Biraq, eger sen jamanlıq isleytuǵın bolsań, qorq! O'ytkeni ol qılıshtı biykarǵa kóterip júrgen joq. Ol Qudaydıń xızmetshisi bolıp, jamanlıq islewshini Qudaydıń ǵázebi menen jazalaydı.
5 Sonlıqtan tek Qudaydıń ǵázebinen qorqqanlıqtan emes, al hújdanıń boyınsha da boysınıwıń tiyis.
6 Sizlerdiń salıq tólewińizdiń sebebi de usı. Sebebi salıq jıynawǵa biyligi bar adamlar da óz isi menen bárqulla bánt bolıp, Qudayǵa xızmet etedi.
7 Solay etip, hár kimge tiyislisin berińler: salıq jıynawshıǵa – salıq, bajı jıynawshıǵa – bajı berińler hám qorqıwǵa ılayıq adamnan qorqıp, húrmetke ılayıq adamǵa húrmet kórsetińler.
8 Hesh kimge qarızdar bolmańlar. Hesh qashan tolıq ótep bolmaytuǵın qarız bolǵan, bir-birewdi súyiwdi toqtatpańlar. O'ytkeni basqalardı súygen adam Muxaddes Nızamdı orınlaǵan boladı.
9 «Neke hadallıǵın buzba, adam óltirme, urlıq isleme, basqanıń múlkin kúseme», – degen buyrıqlar hám qalǵan barlıq buyrıqlar mına sózlerde jámlengen: «O'zińdi súygeniń sıyaqlı, janıńdaǵı adamdı da súy».
10 Janındaǵı adamdı súyetuǵın oǵan jamanlıq islemeydi. Sonlıqtan basqalardı súyiw – bul Muxaddes Nızamdı orınlaw demek.
11 Házirgi zamannıń qanday ekenin bilip, usını orınlańlar. Endi sizlerdiń uyqıdan oyanatuǵın waqtıńız keldi. Sebebi bizlerdiń qutqarılıwımız bizler isengen dáslepki waqıtlarǵa qaraǵanda, házir jaqınıraq.
12 Tún ótip, kúndiz jaqınladı. Sonlıqtan qarańǵılıqtıń islerin taslap, nurdıń sawıt-quralların taǵıp alayıq.
13 Ayshı-áshiretke hám máskúnemlikke, haramılıqqa hám buzıqshılıqqa, jánjel hám kúnshillikke berilmeyik. Kúndizge jarasatuǵın ádepli ómir súreyik.
14 İyemiz İysa Masixtıń sizlerdi basqarıwına jol qoyıńlar hám gúnakar tábiyatıńızdıń jaman qálewlerine boysınbańlar.

Rim 14
1 İsenimi hálsiz adamdı onıń pikirleri haqqında tartıspay qabıl etińler.
2 Mısalı: birew hámme nárseni jewge boladı dep isenedi. Al isenimi hálsiz bolǵan tek palız ónimlerin ǵana jeydi.
3 Hámme nárseni jeytuǵın adam jemeytuǵın adamdı pás kórmesin. Ayırım nárselerdi jemeytuǵın adam jeytuǵın adamdı húkim etpesin. O'ytkeni Quday ekewin de qabıl etken.
4 Basqanıń xızmetshisin húkim etetuǵınday, sen kimseń? Xızmetshi óz xojayınınıń aldında turadı yamasa jıǵıladı. Ol ayaqqa turǵızıladı. Sebebi onı ayaqqa turǵızıwǵa İyemizdiń qúdireti jetedi.
5 Jáne de, birew bir kúndi basqa kúnnen áhmiyetlirek dep sanaydı, al basqa birew ushın hámme kún birdey. Hár bir adam óz kóz qarasında tolıq isenimge iye bolsın.
6 Kúnlerdi ayrıqsha qılıp belgileytuǵın olardı İyemiz ushın belgileydi. Al hámme nárseni jeytuǵın adam Qudayǵa shúkirlik etip, olardı İyemiz ushın jeydi. Ayırım nárselerdi jemeytuǵın adam da İyemiz ushın jemeydi hám Qudayǵa shúkirlik etedi.
7 O'ytkeni hesh birimiz tek ózimiz ushın jasamaymız hám hesh birimiz de tek ózimiz ushın ólmeymiz.
8 Jasasaq, İyemiz ushın jasaymız. O'lsek te, İyemiz ushın ólemiz. Solay etip, jasasaq ta, ólsek te İyemizge tiyislimiz.
9 Usı maqsette Masix ólip, ólimnen qayta tirildi. Sonlıqtan Ol ólilerdiń de, tirilerdiń de İyesi boldı.
10 Olay bolsa, sen nege tuwısqanıńdı húkim eteseń? Nege tuwısqanıńdı pás kóreseń? Hámmemiz de Qudaydıń húkim gúrsisi aldında juwap beremiz-ǵo.
11 Muxaddes Jazıwda İyemiz bılay deydi: «Tiriligim haqı ant ishemen: Hár bir adam Meniń aldımda dize búgedi. Hár bir adam Meniń Quday ekenimdi ashıq tán aladı».
12 Solay etip, hár bir adam ózi ushın ózi Quday aldında juwap beredi.
13 Sonlıqtan bunnan bılay, bir-birimizdi húkim etpeyik. Kerisinshe, tuwısqanıńızdı azǵırıwǵa salmawǵa hám onıń isenimine zıyan keltirmewge tırısıńlar.
14 İyemiz İysaǵa tiyisli bir adam sıpatında mınanı bilemen hám anıq isenemen: hesh bir nárse ózliginen haram emes. Biraq, bir nárseni haram dep esaplaǵan adam ushın sol nárse haram boladı.
15 Eger tuwısqanıń sen jeytuǵın nárse sebepli qapa bolsa, onda sen súyispenshilik penen is tutıp atırǵan joqsań. Jeytuǵın nárseń menen onıń isenimin nabıt qılma! Sebebi Masix bul adam ushın da ólgen-ǵo.
16 Sizler jaqsı dep esaplaǵan nársege sóz kelmesin.
17 O'ytkeni Qudaydıń Patshalıǵı jeytuǵın hám ishetuǵın nárselerden ibarat emes, al haqlıq, tınıshlıq hám Muxaddes Ruwx beretuǵın quwanıshtan ibarat.
18 Masixqa usı jol menen xızmet etetuǵın adam Qudayǵa unaydı hám ol adamlardıń maqtawına ılayıq.
19 Solay etip, ózlerimizdi tınıshlıq alıp keletuǵın hám óz ara ruwxıy kúsh beretuǵın islerge baǵıshlayıq.
20 Jeytuǵın nárse sebepli, Qudaydıń islerin buzba! Jeytuǵın hámme nárse hadal. Biraq, jeytuǵın nársesi arqalı basqa adamdı azǵırıwǵa salǵan jaman is qılǵan boladı.
21 Gósh jewiń, araq-sharap ishiwiń yamasa basqa bir nárse islewiń tuwısqanıńdı azǵırıwǵa salatuǵın bolsa, onda bunday islerdi islemegeniń durıs.
22 Bular boyınsha isenimińdi óziń menen Qudaydıń arasında saqla. O'zi durıs dep esaplaytuǵın isti islegeni ushın, ózin ayıplamaytuǵın adam qanday baxıtlı!
23 Biraq, ekilenip jeytuǵın adam húkim etiledi. Sebebi ol bunı isenim menen islemegen boladı. Al isenim menen islenbegen hár bir is – gúna.

Rim 15
1 İsenimi kúshli bolǵan bizler tek ózimizdiń mápimizdi oylamay, isenimi hálsiz bolǵanlardıń hálsizliklerin kóterisiwge parızlımız.
2 Hár birimiz janımızdaǵı adamǵa ruwxıy kúsh beriw ushın, ol ushın jaqsı bolǵan nárseni gózlep, onıń mápin oylayıq.
3 O'ytkeni Masix ta O'ziniń mápin oylamadı. Muxaddes Jazıwda aytılǵanday: «Saǵan til tiygizgenlerdiń jaman sózleri Maǵan tiydi».
4 Burın Muxaddes Jazıwlarda aytılǵanlardıń hámmesi de bizlerge tálim beriw ushın jazılǵan. Solay etip, bizler olar arqalı sabırlılıq hám jubanısh tawıp, úmit penen jasay alamız.
5 Sabırlılıq hám jubanıshtıń tiykarı bolǵan Qudaydıń O'zi sizlerdiń Masix İysadan órnek alıp, awızbirishilik penen jasawıńızǵa járdem etsin.
6 Solay etip, sizler İyemiz İysa Masixtıń A'kesi bolǵan Qudaydı birgelikte hám bir awızdan alǵıslaysızlar.
7 Sonlıqtan Qudaydıń alǵıslanıwı ushın Masix sizlerdi qabıl etkenindey, sizler de bir-birińizdi qabıl etińler.
8 Sebebi meniń aytatuǵınım mınaw: Qudaydıń yahudiylerdiń ata-babalarına bergen wádesin ámelge asırıp, Onıń sadıq ekenin kórsetiw ushın, Masix yahudiylerdiń xızmetshisi boldı.
9 Masix bunı Muxaddes Jazıwda: «Seni basqa milletler arasında alǵıslayman hám Seniń atıńdı jırlayman», – dep aytılǵanday, basqa milletlerdiń de Qudaydıń miyrim-shápáátine erisip, Qudaydı alǵıslawı ushın isledi.
10 Muxaddes Jazıwda jáne de: «Háy, basqa milletler, Qudaydıń xalqı menen birge shadlanıńlar!» – delingen.
11 Taǵı da bılay delingen: «Háy, barlıq basqa milletler, Quday İyemizdi alǵıslańlar! Hámme xalıqlar Onı maqtańlar!»
12 İyshaya payǵambar da bılay deydi: «İshaydıń urpaǵınan biri kelip, Basqa milletlerdi basqaradı. Olar Onnan úmit etip jasaydı».
13 U'mittiń tiykarı bolǵan Quday Muxaddes Ruwxtıń kúshi menen úmitke tolıp tasıwıńız ushın, kewillerińizdi isenimińiz arqalı quwanısh hám tınıshlıqqa toltırsın.
14 Tuwısqanlarım, al endi sizlerge kelsek, sizlerdiń jaqsılıqqa tolı hám hár túrli bilimge bay ekenińizge, ásirese bir-birińizge aqıl-násiyat bere alatuǵınıńızǵa men tolıq isenemen.
15 Biraq, Qudaydıń maǵan bergen miyrimi menen sizlerge esletip qoyıw ushın, bul xattıń ayırım jerlerin batıllıq penen jazdım.
16 Men Qudaydıń usı miyrimi menen, basqa milletler ushın Masix İysanıń xızmetshisi boldım. Basqa milletler Muxaddes Ruwx penen muxaddes qılınıp, Qudayǵa unaytuǵın sıy bolıwı ushın, men Qudaydıń Xosh Xabarın bir ruwxaniy sıpatında járiyalap atırman.
17 Sonlıqtan men Masix İysaǵa tiyisli bolıp, Qudayǵa degen xızmetim menen maqtana alaman.
18 Masix meniń menen birge bolıp, basqa milletlerdiń Qudayǵa boysınıwı ushın, sózlerim hám is-háreketlerim arqalı islegenlerinen basqa hesh nárse haqqında aytıwǵa batılım jetpeydi:
19 bul isler káramatlı belgilerdiń hám tań qalarlıq nárselerdiń kúshi menen, jáne de Muxaddes Ruwxtıń qúdireti menen islendi. Solay etip, men Erusalimnen baslap İllirik úlkesine deyin aralap, Masixtıń Xosh Xabarın hámme jerge járiyaladım.
20 Basqa bir adamnıń salǵan tırnaq tasınıń ústine imarat qurmayın dep, men Xosh Xabardı Masixtıń atın ele esitpegen jerlerde járiyalawǵa tırıstım.
21 Muxaddes Jazıwda aytılǵanday: «Onnan xabarsız bolǵanlar kóredi, Esitpegenler túsinedi».
22 Mine, usı sebep janıńızǵa barıwıma maǵan kóp mártebe irkinish jasadı.
23 Endi bolsa, bul jerlerde men isleytuǵın hesh nárse qalmadı. Jáne de, men qansha jıllardan beri sizlerge barıwdı arzıw etkenim sebepli,
24 İspaniyaǵa qaray jolǵa shıqsam, sizlerge barmaqshıman. O'tip baratırǵanımda aldı menen sizlerdi kórip, biraz diydarıńızǵa toyǵanımnan soń, maǵan járdem etip, sol jaqqa shıǵarıp salasız, degen úmittemen.
25 Al házir bolsa, men Erusalimge barıp, sol jerdegi iseniwshilerge járdem bermekshimen.
26 O'ytkeni Makedoniya menen Axayadaǵı iseniwshiler Erusalimdegi iseniwshiler arasındaǵı mútájlikte jasaytuǵınlar ushın aqshalay járdem etiwdi maqul kórdi.
27 Awa, maqul kórdi. Olar haqıyqattan da, Erusalimdegi iseniwshiler aldında qarızdar. Sebebi ózleri Xosh Xabar arqalı alǵan ruwxıy jarılqawlardı yahudiy iseniwshileri basqa milletler menen bóliskenlikten, basqa millet iseniwshileri de olarǵa aqshalay járdem berip, xızmet etiwge parızlı.
28 Solay etip, jıynalǵan ǵárejetti olarǵa jetkizip, usı isti orınlaǵanımnan soń, jol-jónekey sizler menen diydar kórisip, İspaniyaǵa ketemen.
29 Janıńızǵa barǵanımda, sizlerge Masixtıń tolıq jarılqawın aparatuǵınımdı bilemen.
30 Tuwısqanlarım, İyemiz İysa Masixtıń atı menen hám Muxaddes Ruwxtıń súyispenshiligi menen sizlerge jalbarınaman: meniń menen birge Qudayǵa duwa etip, men ushın bar jigerińiz benen sorańlar.
31 Yahudiyadaǵı isenbeytuǵın adamlardan qutılıwım ushın hám Erusalimdegi xızmetimdi sol jerdegi iseniwshiler quwanısh penen qabıl alıwı ushın duwa etińler.
32 Jáne de, Quday qálese, men sizlerdiń janıńızǵa quwanısh penen barıp, sizler menen birge kewlimdi xoshlawım ushın da sorańlar.
33 Tınıshlıq beriwshi Qudaydıń O'zi hámmeńizge yar bolsın! Awmiyin.

Rim 16
1 Kenxreyadaǵı iseniwshiler jámáátiniń xızmetshisi bolǵan Fiba apamızdı sizlerge tapsıraman.
2 Onı muxaddeslerge minásip túrde, İyemizdiń atı menen qabıl qılıńlar. Jáne de, onıń qanday mútájligi bolsa da, járdem etińler. O'ytkeni ol da kóp adamlarǵa, sonıń ishinde maǵan járdemshi boldı.
3 Meniń menen birge Masix İysaǵa xızmet etiwshi Priskila hám Akilaǵa sálem aytıńlar.
4 Olar meniń janım ushın óz ómirin qáwip astına qoydı. Bunıń ushın tek men emes, al basqa milletlerdiń hámme iseniwshi jámáátleri de olarǵa minnetdar.
5 Olardıń úyindegi iseniwshiler jámáátine de sálem aytıńlar. Aziya úlkesinen birinshi bolıp İysaǵa isengen súyikli tuwısqanım Epenetusqa sálem aytıńlar.
6 Sizler ushın kóp miynet etken Máriyamǵa sálem aytıńlar.
7 Masixtıń elshileri arasında abıraylı bolǵan, mennen burın Masixqa isengen aǵayinlerim hám qamaqta birge bolǵan doslarım Andronik penen Yuniyaǵa sálem aytıńlar.
8 İyemizge tiyisli bolǵan súyikli tuwısqanım Ampliyatusqa sálem aytıńlar.
9 Bizler menen birge Masixqa xızmet etetuǵın Urbanusqa hám súyikli tuwısqanım Staxiyaǵa sálem aytıńlar.
10 Sınaqtan ótip, Masixqa ılayıqlı dep tabılǵan Apelisqa sálem aytıńlar. Aristobuldıń úy-ishine sálem aytıńlar.
11 Aǵayinim İrodionǵa sálem aytıńlar. Narkistiń úy-ishindegi İyemizge tiyisli bolǵanlarǵa sálem aytıńlar.
12 İyemizdiń xızmetinde miynet etip atırǵan hayallar: Trifen hám Trifosqa sálem aytıńlar. İyemizge xızmet etiw jolında kóp miynet etken hayal – súyikli tuwısqanım Persiske sálem aytıńlar.
13 İyemiz tárepinen tańlap alınǵan Rufusqa hám men ushın anamday bolǵan onıń anasına sálem aytıńlar.
14 Asinkrit, Flegon, Germes, Patrovas, Germas hám olardıń janındaǵı tuwısqanlarǵa sálem aytıńlar.
15 Filologus hám Yuliyaǵa, Nirey hám onıń qarındasına, Olimpasqa hám olardıń janındaǵı barlıq iseniwshilerge sálem aytıńlar.
16 Bir-birińizdi muxaddes posa menen súyip, sálemlesińler. Masixqa tiyisli bolǵan hámme jámáátler sizlerge sálem aytıp atır.
17 Tuwısqanlarım, sizlerge jalbarınaman, ózlerińizge úyretilgen táliymatqa qarsı shıǵıp, alawızlıq hám azǵırıw alıp keletuǵın adamlardan saq bolıp, olardan awlaq júrińler.
18 Sebebi bunday adamlar İyemiz Masixqa emes, al óz qarınlarına xızmet etedi. Olar sada adamlardı maylı til hám jaǵımpazlıq sózleri menen aldaydı.
19 Sizlerdiń Qudayǵa boysınıp jasaytuǵınıńız hámmege málim boldı. Men sol sebepten quwanıshlıman hám sizlerdiń jaqsılıq islewde dana bolıwıńızdı, al jamanlıq islewde sada bolıwıńızdı qáleymen.
20 Tınıshlıq beriwshi Qudaydıń O'zi jaqın arada shaytandı ayaqlarıńızdıń astında ezip taslaydı. İyemiz İysanıń miyrimi sizlerge yar bolsın!
21 Meniń menen birge xızmet etiwshi Timofey, aǵayinlerim Lukiy, Yason hám Sosipater sizlerge sálem aytıp atır.
22 Bul xattı Paveldiń awzınan jazıp otırǵan men, Tertiy de, iseniwshi tuwısqanıńız sıpatında sizlerge sálem jollayman.
23 Men ushın hám pútkil iseniwshiler jámááti ushın óz úyinen orın bergen Gayus sizlerge sálem aytıp atır. Jáne de, qala qaznashısı Erastus hám tuwısqanımız Kuartus sizlerge sálem aytıp atır.
25 Men járiyalap júrgen İysa Masix haqqında Xosh Xabar arqalı, yaǵnıy O'zi áyyemgi waqıtlardan beri qupıya tutqan sırın ashıwı arqalı Quday sizlerdiń isenimińizdi bekkemleytuǵın qúdiretke iye.
26 Usı sır payǵambarlardıń Jazıwları arqalı házir ashılıp, máńgi jasaytuǵın Qudaydıń buyrıǵı boyınsha, barlıq milletlerge málim etildi. Bul barlıq milletlerdiń Qudayǵa isenip, Oǵan boysınıp jasawı ushın boldı.
27 Jalǵız hám dana Qudayǵa İysa Masix arqalı máńgige dańq bolsın! Awmiyin.

1 Korint 1
1 Qudaydıń qálewi menen Masix İysanıń elshisi bolıwǵa shaqırılǵan men, Pavelden hám tuwısqanımız Sostenisten,
2 Korinf qalasındaǵı Qudaydıń jámáátine sálem! Bizler bul xattı İyemiz İysa Masixtıń atın hámme jerde aytıp shaqırıwshılardıń hámmesi menen birge Masix İysa arqalı muxaddes qılınǵan hám muxaddesler dep atalǵan sizlerge jazıp atırmız. İysa Masix – olardıń da, bizlerdiń de İyemiz.
3 A'kemiz Quday hám İyemiz İysa Masix sizlerge miyrim hám tınıshlıq bersin!
4 Qudaydıń Masix İysa arqalı sizlerge bergen miyrimi sebepli, sizler ushın Qudayıma bárqulla shúkirlik bildiremen.
5 O'ytkeni sizler Masix penen qatnas jasaǵanlıqtan, hár tárepleme bay boldıńlar. A'sirese Qudaydıń sózin aytıwda sheshen hám hár qıylı bilimge iye boldıńlar.
6 Bizlerdiń Masix İysa haqqında gúwalıǵımız sizlerdiń ómirińizde usılay tastıyıqlandı.
7 Solay etip, sizler hesh qanday ruwxıy sıydan kemshilik kórmey, Masixtıń qayta keliwin intizarlıq penen kútesizler.
8 İyemiz İysa Masix keletuǵın kúni ayıpsız bolıwıńız ushın, Quday sizlerdi aqırına deyin bekkem qıladı.
9 Sizlerdi O'z Ulı İyemiz İysa Masix penen qatnasta bolıwǵa shaqırǵan Quday – sadıq.
10 Tuwısqanlarım! İyemiz İysa Masixtıń atınıń biyligi menen eskertemen: hámmeńiz awızbirishilikli bolıńlar. Arańızda bóliniw bolmay, bir oy hám bir maqset penen birlesińler.
11 Sebebi tuwısqanlarım, Xloystıń úy-ishindegi adamlardan arańızda tartıslar bar ekenin bildim.
12 Meniń aytajaǵım mınaw: sizler: «Men Pavelge tiyislimen», «Men Apolosqa tiyislimen», «Men Kifaǵa tiyislimen» yamasa «Men Masixqa tiyislimen» dep aytıp júrgen qusaysız.
13 Masix bólindi me? Sizler ushın atanaq aǵashqa Pavel shegelenip pe edi? Sizler Paveldiń atı menen suwǵa shomıldırılǵan ba edińiz?
14 Men sizlerdiń arańızdan Krispus penen Gayustan basqa hesh kimdi suwǵa shomıldırmaǵanım ushın Qudayǵa shúkirlik etemen.
15 Sonlıqtan hesh kim meniń atım menen suwǵa shomıldırıldım, dep ayta almaydı.
16 Ras, men taǵı Stepannıń úyi ishindegilerdi de suwǵa shomıldırdım. Bulardan basqa jáne kimlerdi suwǵa shomıldırǵanımdı esime túsire almayman.
17 Masix meni suwǵa shomıldırıw ushın emes, al Xosh Xabardı járiyalaw ushın jiberdi. Masixtıń atanaq aǵashtaǵı ólimi áhmiyetin joytpawı ushın, men Xosh Xabardı dana sózlerge tiykarlanbay járiyaladım.
18 Masixtıń atanaq aǵashı haqqında sózler nabıt bolatuǵınlar ushın aqmaqlıq, biraq qutqarılatuǵın bizler ushın Qudaydıń qúdireti.
19 O'ytkeni Muxaddes Jazıwda Quday bılay degen: «Danalardıń danalıǵın joq etemen, Aqıllı adamlardıń aqılın bosqa shıǵaraman».
20 Olay bolsa, dana adam qáne? Alım qáne? Házirgi zamannıń oyshılı qáne? Quday dúnyanıń danalıǵın aqılsızlıqqa aylandırmadı ma?
21 Sebebi dúnyanıń óz aqıl-danalıǵı menen Qudaydı bilmewi Qudaydıń danalıǵı boyınsha boldı. Sonlıqtan Quday isengen adamlardı bizlerdiń aqılsız dep sanalǵan wazımız benen qutqarıwdı maqul kórdi.
22 Yahudiyler káramatlı belgiler kórsetiwimizdi talap etedi, grekler wazımızdan danalıq izleydi.
23 Biraq bizler atanaq aǵashqa shegelengen Masix haqqında járiyalap atırmız. Yahudiyler ushın bul tosqınlıq boladı, al basqa milletler ushın aqılsızlıq bolıp kórinedi.
24 Quday tárepinen tańlanǵanlar ushın bolsa, ol ya yahudiy bolsın, ya grek bolsın, atanaq aǵashqa shegelengen usı Masix – Qudaydıń qúdireti hám Onıń danalıǵı.
25 O'ytkeni Qudaydıń «aqılsızlıǵı» adamnıń danalıǵınan anaǵurlım ústinirek, Qudaydıń «hálsizligi» adamnıń kúshinen anaǵurlım qúdiretlirek.
26 Tuwısqanlarım, Quday tárepinen shaqırılǵan waqtıńızda kim bolǵanıńızdı eske túsirip kórińler. Adamnıń kóz qarası boyınsha arańızda danalar da, biylikke iye adamlar da, aqsúyek adamlar da kóp emes edi.
27 Biraq, Quday danalardı uyatqa qaldırıw ushın, dúnya aqılsız dep sanaǵan adamlardı, kúshlilerdi uyatqa qaldırıw ushın, dúnya hálsiz dep sanaǵan adamlardı tańladı.
28 Ol jáne de, dúnya áhmiyetli dep sanaǵanlardı arzımas qılıw ushın, dúnya shıǵısı tómen, pás hám áhmiyetsiz dep sanaǵanlardı tańladı.
29 Quday bunı O'ziniń aldında hesh bir adam maqtanbawı ushın isledi.
30 Biraq, sizler ómirińizdiń tiykarı bolǵan Quday sebepli, Masix İysa menen qarım-qatnasqa iyesiz. Masix bizler ushın Qudaydıń danalıǵı bolıp, bizlerdi aqlap, muxaddes qıldı hám gúnalarımız ushın tólem tólep qutqardı.
31 Solay etip, Muxaddes Jazıwda aytılǵanday: «Maqtanatuǵın adam İyemiz benen maqtansın».

1 Korint 2
1 Tuwısqanlarım, men sizlerge barıp, Qudaydıń sırın járiyalaǵanımda, sheshen sózler yamasa artıqmash danalıq qollanbadım.
2 Sebebi arańızda bolǵan waqtımda, tek İysa Masixqa hám Onıń atanaq aǵashqa shegeleniwine ǵana ayrıqsha dıqqat awdarıwǵa qarar ettim.
3 Men sizlerge hálsizlik, qorqınısh hám qattı dirildi menen bardım.
4 Sóylegen sózim hám aytqan wazım adam aqılınıń isendiriwshi sózlerine emes, al Muxaddes Ruwxtıń O'z qúdireti menen kórsetken dáliline tiykarlanǵan edi.
5 Meniń bundaǵı maqsetim – isenimińizdiń adamnıń aqılına emes, al Qudaydıń qúdiretine tiykarlanıwı edi.
6 Degen menen, bizler ruwxıy jetisken adamlar arasında dana sózler sóyleymiz. Biraq bul danalıq usı dúnyanıń hám onıń ótkinshi húkimdarlarınıń danalıǵı emes.
7 Bizler Qudaydıń jasırın hám sırlı bolǵan danalıǵı haqqında sóz etip atırmız. Quday dúnyanı jaratpastan burın onı bizlerdiń dańqqa erisiwimiz ushın arnap qoyǵan edi.
8 Bul danalıqtı usı dúnyadaǵı húkimdarlardıń hesh biri túsinbedi. Eger túsingende, ullı İyemizdi atanaq aǵashqa shegelemegen bolar edi.
9 Muxaddes Jazıwda aytılǵanday: «Kóz kórip, qulaq esitpegen, Adamnıń oyına kirip te shıqpaǵan nárselerdi, Quday O'zin súyetuǵınlar ushın tayarlap qoyıptı».
10 Biraq, Quday bunı bizlerge O'ziniń Muxaddes Ruwxı arqalı ashıp berdi. O'ytkeni Muxaddes Ruwx hámme nárseni, hátte, Qudaydıń tereń oy-pikirlerin de biledi.
11 Adamnıń oyların onıń ishindegi ruwxtan basqa kim bile aladı? Sol sıyaqlı, Qudaydıń oy-pikirlerin de Onıń Muxaddes Ruwxınan basqa hesh kim bile almaydı.
12 Qudaydıń bizlerge bergen miyrimli sıyların biliwimiz ushın, bizler bul dúnyanıń ruwxın emes, al Qudaydıń Ruwxın qabıl ettik.
13 Bizler bul sıylar haqqında adamnıń aqılı úyretken sózler menen emes, al Muxaddes Ruwx úyretken sózler menen sóyleymiz. Yaǵnıy, ruwxıy nárselerdi ruwxıy sózler menen túsindiremiz.
14 O'z tábiyatı boyınsha jasaytuǵın adam Qudaydıń Ruwxı beretuǵın nárselerdi qabıl etpeydi. Sebebi ol bulardı aqmaqlıq dep sanaydı. Olardı tek Muxaddes Ruwxtıń járdeminde túsiniw kerek bolǵanlıqtan, ol túsine almaydı.
15 Muxaddes Ruwxqa boysınatuǵın adam Muxaddes Ruwx tárepinen berilgen hámme nárseni túsine aladı, biraq onı Muxaddes Ruwxqa boysınbaytuǵın adamlar túsine almaydı.
16 «Jaratqan İyemizdiń oyındaǵısın kim bile aladı? Oǵan kim aqıl bere aladı?» Biraq, bizler Masixtıń aqıl-oyına iyemiz.

1 Korint 3
1 Tuwısqanlarım! Men sizlerge Muxaddes Ruwxqa boysınatuǵınlarǵa sóylegendey, sóyley almadım. Men sizlerge gúnakar tábiyatqa boysınatuǵınlarǵa, yaǵnıy Masix penen bolǵan qatnasta ele gódeklik dárejesinde bolǵanlarǵa sóylegendey, sóyledim.
2 Men sizlerge kúshli awqat emes, al sút berdim. O'ytkeni sizler ele kúshli awqattı jewge ázzilik qılatuǵın edińiz. Hátte, házir de onı jewge ázzilik qılasızlar.
3 Sebebi sizler ele de gúnakar tábiyatıńızǵa boysınasızlar. Arańızda qızǵanshaqlıq hám tartıslardıń bolǵanı, sizlerdiń gúnakar tábiyatıńızǵa boysınıp, isenbeytuǵın adamlar sıyaqlı jasap atırǵanıńızdı kórsetpey me?
4 Birińiz: «Men Pavelge tiyislimen», basqa birińiz: «Men Apolosqa tiyislimen» dese, sizler isenbeytuǵın adamlar sıyaqlı bolıp qalmaysızlar ma?
5 Olay bolsa, Apolos kim? Pavel kim? Apolos hám men – sizlerdiń tek isenimge keliwińiz ushın qoyılǵan Qudaydıń xızmetkerlerimiz ǵana. İyemiz hár birimizge xızmet tapsırǵan.
6 Tuqımdı men ektim, Apolos suwǵardı. Biraq, egindi Quday ósirdi.
7 Solay etip, ekken adam da, suwǵarǵan adam da áhmiyetli emes, al egindi ósirgen Quday áhmiyetli.
8 Ekken adam menen suwǵarǵan adamnıń maqseti bir. Olardıń hár biri óz miynetiniń haqısın aladı.
9 Bizler Quday menen birge isleymiz. Al sizler – Qudaydıń atızı hám imaratısız.
10 Qudaydıń ózime bergen miyrimi menen, men usta qurıwshı sıyaqlı tiykar saldım. Basqaları usı tiykardıń ústine imarat salmaqta. Biraq, hár bir adam qalay salıp atırǵanına dıqqat awdarsın.
11 O'ytkeni hesh bir adam salınǵan tiykardan basqa, yaǵnıy İysa Masixtan basqa bir tiykar sala almaydı.
12 Usı tiykardıń ústine adamlar altınnan, gúmisten, hasıl taslardan, aǵashtan, pishennen yamasa sabannan imarat saladı.
13 Degen menen, hár bir adamnıń islegen isi aqırzamanda ashılıp, otta belgili boladı. Sebebi hár bir adamnıń isiniń qanday ekenligin ot sınap beredi.
14 Kimniń salǵanı otqa shıdasa, ol sıylıq aladı.
15 Al shıdamay janıp ketse, zıyan kóredi. Onıń ózi qutıladı, biraq ottıń ishinen qashqanday bolıp qutıladı.
16 O'zlerińizdiń Qudaydıń ibadatxanası ekenińizdi hám Qudaydıń Ruwxı ishińizde jasap atırǵanın sizler haqıyqattan da bilmeysizler me?
17 Eger kim de kim Qudaydıń ibadatxanasın buzsa, onı Quday uradı. O'ytkeni Qudaydıń ibadatxanası – muxaddes hám sol ibadatxana sizlersiz.
18 Hesh bir adam ózin ózi aldamasın. Eger arańızdaǵı birińiz ózin bul dúnyanıń kóz qarası boyınsha danaman dep esaplasa, Quday názerinde dana bolıw ushın, bul dúnyanıń kóz qarası boyınsha «aqılsız» bolsın.
19 Sebebi bul dúnyanıń danalıǵı Quday názerinde aqılsızlıq boladı. Muxaddes Jazıwda aytılǵanday: «Ol danalardı olardıń hiyleleri menen qolǵa túsiredi».
20 Jáne de: «Danalardıń oy-pikirleriniń push ekenligin İyemiz biledi», – dep jazılǵan.
21 Sonlıqtan hesh bir adam adamlar menen maqtanbasın. O'ytkeni hámmesi sizlerge tiyisli:
22 Pavel de, Apolos ta, Kifa da, dúnya da, ómir hám ólim de, házirgi hám keleshek zaman da, hámmesi sizlerge tiyisli.
23 Sizler Masixqa tiyislisiz, al Masix Qudayǵa tiyisli.

1 Korint 4
1 Solay etip, adamlar Masixtıń elshileri bolǵan bizlerdi Masixtıń xızmetshileri hám Qudaydıń sırların ayan etiwshi xızmetkerler dep esaplasın.
2 Al xızmetkerlerden talap etiletuǵın eń baslı nárse – sadıqlıq.
3 Meni sizlerdiń yamasa basqa adamlardıń qalay húkim etiwi men ushın áhmiyetli emes. Hátte, men ózim de ózimdi húkim etpeymen.
4 Sebebi meniń hújdanım taza. Biraq, men usı sebepten aqlanbayman. Meni húkim etetuǵın – İyemizdiń O'zi.
5 Sonlıqtan İyemiz keliwge deyin, belgilengen waqıttan burın hesh bir nárseni húkim etpeńler. Ol qarańǵılıqta jasırılǵan nárselerdi jaqtıǵa shıǵarıp, adamlardıń kewillerindegi niyetlerin ashıp kórsetedi. Sonda hár bir adam Qudaydan ózine ılayıq maqtaw aladı.
6 Tuwısqanlarım! Aldında aytılǵanlardı túsiniwińiz ushın, men ózimdi hám Apolostı mısal etip kórsettim. Bunı men Muxaddes Jazıwda aytılǵanlardan shetke shıǵıp ketpewdi bizlerden úyreniwińiz ushın hám hesh qaysısıńız bir adamdı ekinshi adamnan joqarı qoyıp, menmensip ketpewińiz ushın isledim.
7 Hesh kim seni basqalardan ústin qılıp qoyǵan joq-ǵo. Seniń Qudaydan almaǵan nárseń bar ma? Qudaydan hámmesin alǵan bolsań, Onnan almaǵanday bolıp maqtanǵanıń qalay bolǵanı?
8 Sizler endi kerekli hámme nársemiz bar dep oylaysızlar. Sizler bayıp ketipsizler, bizlersiz patshalıq etpektesizler! Káne endi, sizler haqıyqattan da, patshalar bolsańız, sonda bizler de sizler menen birge patshalıq eter edik!
9 Meniń oyımsha, Quday biz elshilerdi eń áhmiyetsiz adamlar qılıp, hámmeniń kóz aldına shıǵardı. Bizler ólimge húkim etilgen adamlar sıyaqlı bolǵanımız sebepli, perishteler ushın da, adamlar ushın da, yaǵnıy pútkil dúnya ushın bir tamasha boldıq.
10 Dúnyanıń pikiri boyınsha, bizler Masix ushın aqılsız, biraq sizler Masix penen qatnasta bolıp aqıllı boldıńlar! Bizler hálsizbiz, biraq sizler kúshlisiz! Sizler húrmetli adamlarsız, biraq bizler izzetsiz adamlarmız!
11 Bizler usı waqıtqa deyin ashlıqqa hám shólge shıdap kelemiz, jalańashpız, tayaq jeymiz, úy-jaysız sergizdanbız.
12 O'z qollarımız benen awır miynet isleymiz. Bizlerdi náletlegenlerge jaqsı tilek tileymiz. Kuwdalansaq, shıdaymız.
13 Masqaralaǵanda, múláyimlilik penen juwap beremiz. Usı waqıtqa deyin dúnyanıń sıpırındısı, pútkil adamzattıń taslandısı boldıq.
14 Bulardı sizlerdi uyaltıw ushın emes, al súyikli balalarım bolǵan sizlerdi aqıllandırıw ushın jazıp atırman.
15 O'ytkeni Masixtıń jolın úyretetuǵın mıń-mıńlaǵan ustazıńız bolsa da, ákeńiz birew. Masix İysa menen qatnasta bolıwıńız ushın, sizlerge Xosh Xabardı járiyalawım arqalı men sizlerdiń ákeńiz boldım.
16 Sol sebepten sizlerden ótinish etemen: mennen órnek alıńlar.
17 İyemizge sadıq bolǵan súyikli balam Timofeydi usı maqset penen sizlerge jiberdim. Hámme jerde, iseniwshilerdiń hár bir jámáátinde bergen tálimime say bolǵan, meniń Masix penen birge basıp ótken jolımdı ol sizlerdiń esińizge túsiredi.
18 Meni kelmeydi dep, arańızdaǵı bazılarıńız menmensip ketipti.
19 Biraq, İyemiz qálese, jaqın arada sizlerge baraman. Sonda menmensip ketken sol adamlardıń tek sózlerin emes, al olarda Qudaydıń kúshi bar ma ya joq pa, sonı sınap kóremen.
20 Sebebi Qudaydıń Patshalıǵı sózden emes, al Qudaydıń kúshinen ibarat.
21 Sizler neni qáleysizler? Sizlerge tayaq penen barayın ba yamasa súyispenshilik hám múláyimlilik penen be?

1 Korint 5
1 Sizlerdiń arańızda buzıqshılıq islenip atırǵanı haqqında anıq xabarlar bar. Hátte, Qudayǵa isenbeytuǵınlar arasında da ushıraspaytuǵın buzıqshılıq islenipti: arańızdaǵı birińiz ákesiniń hayalı, yaǵnıy ógey anası menen jasaytuǵın qusaydı.
2 Usılay bolsa da, sizler menmenlikke berilip ketipsizler. Bunıń ornına qayǵırıp, usınday is qılǵandı arańızdan quwıp shıǵarıwıńız kerek emes pe edi?
3 Meniń ózim arańızda bolmasam da, ruwxım sizler menen birge. Sonlıqtan ózim arańızda bolǵanday, usınday isti islegendi húkim etiwge qarar qıldım.
4 Sizler İyemiz İysanıń atı menen jıynalǵanıńızda, İyemiz İysanıń qúdireti menen meniń ruwxım da sizler menen birge boladı.
5 Sonda bul adamnıń gúnakar tábiyatı nabıt bolıp, ruwxı İyemiz İysa Masix kelgen kúni qutqarılıwı ushın onı jámáátten quwıp shıǵarıp, shaytanǵa tapsırıń.
6 Sizlerdiń maqtanǵanıńız durıs emes. Azǵantay ashıtqı pútkil qamırdı ashıtatuǵının bilmeysizler me?
7 Sonlıqtan sizler eski ashıtqıdan tazalanıp, jańa qamır bolıńlar. Sizler negizinde ashıtqısız qamırsızlar. O'ytkeni Kutqarılıw bayramınıń Kozısı bolǵan Masix bizler ushın qurbanlıqqa berildi.
8 Sonlıqtan eski ashıtqı menen, yaǵnıy jawızlıq hám jamanlıq penen emes, al páklik hám haqıyqatlıq penen, yaǵnıy ashıtqısız nan menen bayramlayıq.
9 Men óz xatımda buzıqshılıq isleytuǵınlar menen qatnas jasamań, dep sizlerge jazǵan edim.
10 Degen menen, men ulıwma bul dúnyadaǵı buzıq, nápsiqaw, tonawshı yamasa butparaz adamlardı názerde tutqan joqpan. Eger olay bolǵanda, sizler bul dúnyadan shıǵıp ketiwge májbúr bolar edińler!
11 Biraq, ózin iseniwshi tuwısqanıńızban dep atap turıp, buzıq, nápsiqaw, butparaz, jalaxor, máskúnem yamasa tonawshı bolǵan adam menen qatnas jasamawıńızdı, hátte, sonday adam menen birge awqat ta jemewińizdi jazǵan edim.
12 İseniwshiler jámáátiniń sırtındaǵı adamlardı húkim qılıw meniń jumısım emes. Sizler iseniwshiler jámáátiniń ishindegi adamlardı húkim qılıwıńız kerek.
13 Al iseniwshiler jámáátiniń sırtındaǵı adamlardı Qudaydıń O'zi húkim qıladı. Muxaddes Jazıwda aytılǵanday: «Jaman adamdı arańızdan quwıp shıǵarıńlar».

1 Korint 6
1 Sizlerdiń arańızdaǵı birińizdiń birewge dawı bolsa, iseniwshiler aldında emes, al sudtaǵı isenbeytuǵın adamlar aldında dawlasıwǵa qalay batılı baradı?
2 Keleshekte biz iseniwshilerdiń dúnyanı húkim etetuǵının bilmeysizler me? Eger sizler dúnyanı húkim etetuǵın bolsańız, kishkene dawlardı sheshiw qolıńızdan kelmegeni me?
3 Bizler, hátte, perishtelerdi de húkim etemiz. Solay eken, turmıs islerin húkim ete alıwımız da sózsiz-ǵo.
4 Solay bolsa da, turmıs islerine baylanıslı dawlar payda bolǵanda, sizler iseniwshiler jámáátinde hesh qanday abırayǵa iye bolmaǵan sudtaǵı isenbeytuǵın adamlardı tóreshi qılasızlar ma?
5 Bulardı sizlerdi uyaltıw ushın aytıp atırman. İseniwshi tuwısqanlarınıń arasındaǵı dawlardı sheshetuǵın arańızda birde bir aqıllı adam joq bolǵanı ma?
6 Biraq tuwısqan tuwısqanǵa qarsı dawlasadı, onıń ústine isenbeytuǵınlar aldında dawlasadı!
7 Negizinde, bir-birińizge qarsı dawıńızdıń bolıwınıń ózi sizler ushın qattı uyat nárse. Onnan góre, nahaqlıqqa shıdaǵanıńız jaqsıraq bolmas pa edi? Tonalǵanıńız jaqsıraq bolmas pa edi?
8 Sizler onıń ornına ózlerińiz nahaqlıq islep, birewdi tonap atırsız. Ol da bolsa, ózińizdiń tuwısqanıńız.
9 Nahaqlardıń Qudaydıń Patshalıǵın miyras etip almaytuǵının bilmeysizler me? Aldanbańlar! Buzıqshılıq islewshiler, butparazlar, neke hadallıǵın buzıwshılar, erkek penen jınısıy qatnas jasaytuǵın erkekler,
10 urılar, nápsiqawlar, máskúnemler, jalaxorlar hám tonawshılar Qudaydıń Patshalıǵın miyras etip almaydı.
11 Arańızdaǵı ayırımlarıńız usınday adamlar edi. Biraq, sizler İyemiz İysa Masixtıń atı menen hám Qudayımızdıń Ruwxı menen tazalandıńız, muxaddes boldıńız hám aqlandıńız.
12 Sizler: «Ne islesem de eriklimen» deysizler, biraq hámme nárse de paydalı emes. Durıs, «Men ne islesem de eriklimen», biraq hesh bir nárse de meni qul qılmawı kerek.
13 «Awqat qarın ushın, al qarın awqat ushın jaratılǵan», – deysizler. Degen menen, Quday ekewin de joq qıladı. Biraq, dene buzıqshılıq ushın emes, al İyemiz ushın jaratılǵan. İyemiz de denemizge ǵamxorlıq qıladı.
14 Quday İyemizdi ólimnen tiriltti. Sol sıyaqlı, Ol bizlerdiń denemizdi de O'z qúdireti menen tiriltedi.
15 Denelerińizdiń Masixtıń músheleri ekenligin bilmeysizler me? Masixtıń múshelerin alıp, buzıq hayaldıń músheleri qılıwǵa bola ma? Hesh qashan!
16 Buzıq hayal menen qosılǵan adam onıń menen bir dene bolatuǵının bilmeysizler me? Sebebi Muxaddes Jazıwda: «Ekewi bir dene boladı», – delingen-ǵo.
17 Biraq, İyemiz benen qosılǵan adam Onıń menen bir ruwx boladı.
18 Buzıqshılıqtan awlaq bolıńlar! Adamnıń isleytuǵın basqa barlıq gúnaları denesiniń sırtında islenedi. Al buzıqshılıq islegen adam óz denesine qarsı gúna isleydi.
19 Deneńizdiń ózlerińiz Qudaydan alǵan hám sizlerde jasap atırǵan Muxaddes Ruwxtıń ibadatxanası ekenligin bilmeysizler me? Sizler ózińizge tiyisli emessiz.
20 O'ytkeni Quday biybaha tólem tólep, sizlerdi satıp aldı. Sonlıqtan da, óz deneńiz benen Qudaydı alǵıslańlar.

1 Korint 7
1 Endi sizler jazǵan nárselerge kelsek: durıs, er adamnıń hayal menen jaqınlaspaǵanı jaqsı.
2 Biraq, buzıqshılıqqa jol qoymaw ushın, hár bir er adamnıń óz hayalı hám hár bir hayaldıń óz kúyewi bolsın.
3 Er adam óz hayalına degen, hayal da óz kúyewine degen erli-zayıplılıq wazıypasın orınlasın.
4 Sebebi hayaldıń denesi ústinen hayaldıń ózi emes, al kúyewi biylik etedi. Sol sıyaqlı, er adamnıń denesi ústinen de er adamnıń ózi emes, al hayalı biylik etedi.
5 Erli-zayıplılıq wazıypasın orınlawda bir-birińizden bas tartpańlar. Tek óz ara keliskennen soń, ózlerińizdi duwa etiwge tolıq baǵıshlaw ushın ǵana waqıtsha bólek bolıńlar. O'zińizdi tıya almaǵanıńızdan shaytan paydalanıp, sizlerdi azǵırmawı ushın keyin jáne birge bolıńlar.
6 Bunı bir buyrıq sıpatında emes, al ruxsat sıpatında aytıp atırman.
7 Barlıq adamlardıń men sıyaqlı jalǵız jasawın qáleymen. Biraq, hár bir adamnıń Qudaydan alǵan sıyı bar: birewler xojalıq bolıp nekede jasaydı, ekinshiler nekesiz jalǵız jasaydı.
8 U'ylenbegenler menen turmısqa shıqpaǵanlarǵa hám jesir hayallarǵa aytatuǵınım: men sıyaqlı jalǵız jasasa, ózleri ushın jaqsı boladı.
9 Biraq, ózlerin tıya almaytuǵın bolsa, úylensin yamasa turmısqa shıqsın. O'ytkeni jınısıy qálewler sebepli kúyip-janǵannan góre, úylengeni yamasa turmısqa shıqqanı jaqsıraq.
10 Al nekede bolǵanlarǵa men mınanı buyıraman, anıǵıraǵı men emes, İyemiz solay buyırǵan: hayal adam kúyewi menen ajıraspasın.
11 Eger ajırassa, ya kúyewsiz qalsın, ya óz kúyewi menen jarassın. Er adam da hayalı menen ajıraspasın.
12 Al qalǵanlarǵa İyemiz emes, men bılay deymen: eger bir tuwısqanımızdıń hayalı iseniwshi bolmasa, biraq onıń menen jasawǵa ırazı bolsa, ol hayalı menen ajıraspasın.
13 Bir iseniwshi hayaldıń da kúyewi iseniwshi bolmasa, biraq kúyewi onıń menen jasawǵa ırazı bolsa, hayal kúyewi menen ajıraspasın.
14 Sebebi isenbeytuǵın kúyew hayalı sebepli, isenbeytuǵın hayal da iseniwshi kúyewi sebepli, Qudaydıń panasında boladı. Olay bolmaǵanda, balalarıńız qudaysız bolar edi, biraq endi olar Qudaydıń panasında.
15 Biraq, eger isenbeytuǵın adam ajırasqısı kelse, ajırassın. Er yamasa hayal tuwısqanımız bunday jaǵdayda azat boladı. Quday sizlerdi tınıshlıqta jasawǵa shaqırdı.
16 Háy hayal, sen arqalı kúyewiń de qutqarılıwı múmkin ekenligin bileseń-ǵo. Háy erkek, sen arqalı hayalıń da qutqarılıwı múmkin ekenligin bileseń-ǵo.
17 Hár bir adam İyemizdiń ol ushın belgilegen jaǵdayına boysınıp, Quday onı qanday jaǵdayda shaqırǵan bolsa, sonday bolıp qalsın. Bunı barlıq iseniwshi jámáátlerge buyıraman.
18 Eger kim de kim súnnetli bolıp shaqırılsa, bunı jasırmasın. Kim de kim súnnetsiz bolıp shaqırılsa, súnnet etilmesin.
19 Súnnetli bolıw yamasa bolmaw áhmiyetli emes. Al áhmiyetlisi – Qudaydıń buyrıqların orınlaw.
20 Kim qanday jaǵdayda shaqırılǵan bolsa, sol jaǵdayda qalsın.
21 Kul bolıp shaqırıldıń ba? Kapa bolma. Biraq, azat bolıwǵa múmkinshilik tuwılsa, onnan paydalan!
22 İyemiz shaqırǵan waqıtta qul bolǵan adam endi İyemizge tiyisli azat adam boladı. Sol sıyaqlı, azat bolıp shaqırılǵan adam da Masixtıń qulı boladı.
23 Quday biybaha tólem tólep, sizlerdi satıp aldı, sonlıqtan adamlardıń qulı bolmańlar.
24 Tuwısqanlarım, kim qanday jaǵdayda shaqırılǵan bolsa, Quday aldında sol jaǵdayda qalsın.
25 Endi qızlarǵa kelsek, İyemizden olarǵa baylanıslı buyrıq alǵanım joq. Biraq, İyemizdiń miyrim-shápáátin alǵan isenimli adam sıpatında men óz pikirimdi aytaman.
26 Meniń oyım boyınsha, házirgi qıyınshılıqlarǵa baylanıslı, adam sol halında qala bergeni jaqsı.
27 Bir hayalǵa basıń baylanǵan ba? Onda ajırasıwǵa umtılma. Hayalsızsań ba? Onda ózińe hayal izleme.
28 Degen menen, eger úylenseń de gúna islemeyseń. Eger qız da turmısqa shıqsa, gúna islegen bolmaydı. Biraq, turmıs qurǵanlar ómirde qıyınshılıq kóredi. Men sizlerdi usı qıyınshılıqlardan saqlawdı qáleymen.
29 Tuwısqanlarım, sizlerge mınanı aytıwdı qáleymen: waqıt qısqa. Bunnan bılay, hayalı bolǵanlar hayalı joqtay bolsın.
30 Jılap atırǵanlar jılamaytuǵınday, quwanıp atırǵanlar quwanbaytuǵınday, satıp alıp atırǵanlar iyelik etpeytuǵınday,
31 dúnyadaǵı zatlardı paydalanıp atırǵanlar paydalanbaytuǵınday bolsın. O'ytkeni bul dúnya ótkinshi.
32 Men sizlerdiń ǵam-táshiwishsiz bolǵanıńızdı qáleymen. U'ylenbegen erkek İyemizge qalay jaǵınsam eken dep, İyemizdiń isleri haqqında oylaydı.
33 Biraq, úylengen erkek hayalıma qalay jaǵınsam eken dep, dúnyanıń isleri haqqında oylaydı.
34 Sol sebepten ol alaǵada bolıp júredi. Kúyewsiz hayal yamasa turmısqa shıqpaǵan qız denesi menen hám ruwxıy jaqtan muxaddes bolıw ushın, İyemizdiń isleri haqqında oylaydı. Biraq, turmısqa shıqqan hayal kúyewime qalay jaǵınsam eken dep, dúnyanıń isleri haqqında oylaydı.
35 Men bunı moynıńızǵa buǵaw salıw ushın emes, al sizlerdiń paydańız ushın aytıp atırman. Sizlerdiń hesh nársege alań bolmay, İyemizge ózlerińizdi tolıq baǵıshlawıńızdı hám ılayıqlı túrde jasawıńızdı qáleymen.
36 Eger kim de kim óz qızınıń turmısqa shıqpaǵanın uyat dep sanasa, qızınıń jası da ótip, turmısqa shıǵatuǵın waqtı kelgen bolsa, ol adam qálegenin islesin. Kızın kúyewge berse de, gúna islegen bolmaydı.
37 Biraq sol adam qızın kúyewge bermewge qarar etse hám usı niyetinde bekkem turıp, bunı májbúriy túrde emes, al óz erki boyınsha islese, jaqsı qılǵan boladı.
38 Solay etip, qızın kúyewge bergen adam jaqsı qılǵan boladı, al kúyewge bermegen adam onnan da jaqsıraq qılǵan boladı.
39 Hayal kúyewi tiri waqtında bası baylawlı boladı. Kúyewi ólse, hayal qálegen adamına turmısqa shıǵıwǵa erki bar. Tek ol adam İyemizge tiyisli bolsın.
40 Biraq, hayal jesir bolıp qala berse baxıtlıraq boladı. Bul meniń pikirim hám mende de Qudaydıń Ruwxı bar dep oylayman.

1 Korint 8
1 Endi butlarǵa berilgen qurbanlıqtıń góshine toqtayıq. Durıs, hámmemiz de bilimli ekenligimizdi bilemiz. Degen menen, bilim adamdı menmen qıladı, al súyispenshilik adamdı jigerlendiredi.
2 Adam bir nárseni bilemen dep oylasa, ol ele biliwi kerek nárseni bilmegeni boladı.
3 Biraq, Qudaydı súygen adamdı Quday biledi.
4 Al, butlarǵa berilgen qurbanlıq góshin jewge kelsek, xabarımız bar, but dúnyada negizinde hesh qanday áhmiyetke iye emes hám jalǵız Qudaydan basqa quday joq.
5 Adamlardıń oyı boyınsha jerde de, aspanda da «quday» dep atalatuǵınlar bar. Olar shınında da, kóp «qudaylar» hám «iyeler» bar dep esaplaydı.
6 Biraq, bizler ushın tek jalǵız ǵana Quday A'kemiz bar. Ol hámme nárseniń tiykarı hám bizler Ol ushın jasap atırmız. Jáne de, bizlerdiń tek jalǵız ǵana İyemiz – İysa Masix bar. Hámme nárse Ol arqalı jaratılǵan, bizler de Ol sebepli jasap atırmız.
7 Degen menen, iseniwshilerdiń hámmesi de usınday bilimge iye emes. Olardıń ayırımları bul góshti jegende, ózleriniń burınǵı butparazlıq ádeti boyınsha, elege deyin onı butqa berilgen qurbanlıqtıń góshi dep esaplaydı. Sonlıqtan olardıń hújdanı qıynalıp, ózlerin iplaslandıq dep oylaydı.
8 Awqat bizlerdi Qudayǵa jaqınlastırmaydı: bizler jemesek te, hesh nárse joytpaymız, jesek te, hesh nárse arttırmaymız.
9 Biraq, abaylı bolıńlar, bul azatlıǵıńız isenimi hálsizlerdiń azǵırılıwına sebep bolmasın.
10 Eger isenimi hálsiz bolǵan adam aldında aytılǵan bilimge iye bolǵan seniń buttıń ibadatxanasında awqat jep otırǵanıńdı kórse, onıń da butlarǵa berilgen qurbanlıqtıń góshin jewge qálewi tuwılmay ma?
11 Solay etip, seniń bilimiń sebepli, bul isenimi hálsiz tuwısqanıń nabıt boladı. Biraq, Masix ol ushın da qurban bolǵan-ǵo.
12 Sizler usı tárizde tuwısqanlarıńızǵa qarsı gúna islewińiz arqalı hám olardıń qıynalıp atırǵan hújdanın azapqa túsiriwińiz arqalı Masixqa qarsı gúna islegen bolasızlar.
13 Sonlıqtan meniń jep atırǵan nársem tuwısqanımnıń azǵırılıwına sebep bolatuǵın bolsa, men tuwısqanımdı azǵırmaw ushın, hesh qashan gósh jemeymen.

1 Korint 9
1 Men azat adam emespen be? Men elshi emespen be? Men İyemiz İysanı kórmedim be? Meniń İyemiz ushın islegen miynetimniń jemisi sizler emessiz be?
2 Meni basqalar elshi dep sanamasa da, sizler meni elshi dep sanawıńız tiyis! O'ytkeni sizler – meniń İyemizdiń elshisi ekenligimniń dálilisizler.
3 Meni sınǵa alıp atırǵanlardan ózimdi bılay qorǵayman:
4 sizlerge qılǵan xızmetimiz ushın, sizlerdiń esabıńızdan iship-jewimizge haqımız bar-ǵo.
5 Basqa elshiler sıyaqlı, İyemizdiń tuwısqanları hám Kifa sıyaqlı, bizler de qasımızǵa iseniwshi hayalımızdı ertip júriwge haqımız bar-ǵo.
6 Basqa elshiler sıyaqlı, men hám Barnaba da kún kóriw ushın miynet etpew huqıqına iyemiz-ǵo.
7 Kim óz esabınan áskerlik qıladı? Kim baǵ otırǵızıp, miywesin jemeydi? Kim súriwdi baǵıp, súriwdegi maldıń sútinen ishpeydi?
8 Men bulardı tek adamlardıń pikiri boyınsha aytıp atırǵan joqpan. Muwsanıń Nızamında da anıq usılar haqqında aytılǵan joq pa?
9 Onda: «Túyek aydaǵan ógizdiń awzın buwma», – dep jazılǵan-ǵo. Quday tek ógizlerdi qayǵıradı ma?
10 Qudaydıń xızmetkerleri bolǵan bizler ushın aytıp atırǵan joq pa? Awa, álbette, bul bizler ushın jazılǵan-ǵo. Mısalı: jerdi súrgen adam da, túyek aydaǵan adam da óz úlesin alıwdan úmit etip, miynet isleydi.
11 Arańızda ruwxıy tuqım egip, sizlerden dúnyaǵa tiyisli zatlardı orıp alǵanımız orınsız ba?
12 Basqalar sizlerden usı zatlardı alıw huqıqına iye bolsa, bizler olardan da kóbirek huqıqqa iyemiz-ǵo. Biraq, bizler usı huqıqımızdan paydalanǵan joqpız. Masixtıń Xosh Xabarına tosqınlıq jasamayıq dep, bizler hámme nársege shıdap atırmız.
13 Xabarıńız bar, İbadatxanada xızmet etetuǵınlar İbadatxanadan awqat alıp jeydi. Sizlerge málim, qurbanlıq shalınatuǵın orın átirapında xızmet etetuǵınlar da qurban etilgen nárselerden óz úlesin aladı.
14 Sol sıyaqlı, İyemiz de Xosh Xabardı járiyalawshılar usı xızmeti arqalı kún kórsin dep buyırǵan.
15 Biraq, men bul huqıqlarımdı hesh qashan qollanǵan emespen. Maǵan usınday qılınsın, dep te jazıp atırǵan joqpan. Bunday islegenimnen góre, ólgenim abzalıraq. Meni usı maqtanıshımnan ayırıwǵa hesh kimge jol qoymayman!
16 Degen menen, Xosh Xabardı járiyalap atırǵanım sebepli maqtanıwǵa haqım joq. Sebebi bul – meniń minnetli wazıypam. Xosh Xabardı járiyalamasam, men hásiret shegemen!
17 Eger men Xosh Xabardı óz ıqtıyarım menen járiyalap atırǵan bolsam, onda miynetimniń haqısın alaman. Biraq eger men onı óz ıqtıyarım menen emes, al isenip tapsırılǵan minnetli wazıypam sıpatında orınlap atırǵan bolsam,
18 onda meniń miynet haqım qanday boladı? Xosh Xabardı járiyalaǵanımda huqıqlarımnan paydalanbay, onı esheyin járiyalawım – meniń miynet haqım boladı.
19 Men azat adamman, hesh kimniń qulı emespen. Biraq, kóp adamlardı Masixqa alıp keliw ushın, hámmeniń qulı boldım.
20 Yahudiylerdi Masixqa alıp keliw ushın, men yahudiylerge yahudiy sıyaqlı boldım. Muwsanıń Nızamınıń qol astında bolǵanlardı Masixqa alıp keliw ushın, ózim Muwsanıń Nızamınıń qol astında bolmasam da, men olarǵa Muwsanıń Nızamınıń qol astındaǵı adam sıyaqlı boldım.
21 Muwsanıń Nızamına jat bolǵan basqa milletlerdi Masixqa alıp keliw ushın, men olarǵa Muwsanıń Nızamına jat adamday boldım. Biraq, men Qudaydıń Nızamına jat adam emespen, óytkeni men Masixtıń Nızamınıń qol astındaman.
22 İsenimi kúshsizlerdiń Masix penen baylanısın bekkem qılıw ushın, men olardıń biri sıyaqlı boldım. Hesh bolmasa ayırım adamlardı bolsa da qutqarıw ushın, men hámmege hámme nárse boldım.
23 Xosh Xabar arqalı keletuǵın bereketten úles alayın dep, men bulardıń hámmesin Xosh Xabar ushın islep atırman.
24 Jarısqa qatnasatuǵınlardıń hámmesi juwırǵanı menen, tek bir adam ǵana sıylıq alatuǵının bilmeysizler me? Sizler de sıylıq alıwıńız ushın solay juwırıńlar.
25 Jarısqa qatnasatuǵınlardıń hámmesi ózlerin barlıq nárseden tıyadı. Olar bunı ótkinshi tajdı alıw ushın isleydi. Al bizler máńgilik tajdı alıw ushın háreket etemiz.
26 Sonlıqtan men maqsetsiz juwırǵan adam sıyaqlı juwırmayman. Judırıǵımdı biykarǵa siltep, hawanı urǵan adam sıyaqlı bolmayman.
27 Al, basqalarǵa Xosh Xabardı járiyalap, ózim ılayıqsız adam bolıp qalmawım ushın, ózimdi tıyıp, denemdi baǵındırıp atırman.

1 Korint 10
1 Tuwısqanlarım! Sizlerdiń mınadan xabarsız qalıwıńızdı qálemeymen: Quday bizlerdiń, yaǵnıy yahudiylerdiń ata-babalarınıń hámmesin bulttıń jetelewi menen júrgizip, olardıń barlıǵın teńizden keship ótkizdi.
2 Olardıń hámmesi bult astında hám teńizde suwǵa shomıldırıw rásiminen ótkendey bolıp, Muwsanıń izine eriwshiler boldı.
3 Hámmesi Quday káramatlı jol menen bergen birdey awqattı jedi.
4 Jáne de, olardıń hámmesi Quday káramatlı jol menen bergen birdey suwdı ishti. Sebebi olar ózleri menen birge bolǵan káramatlı jartastan suw ishken edi. Bul jar tas – Masix edi.
5 Degen menen, olardıń kóbisine Qudaydıń kewli tolmaǵanlıqtan, súyekleri shólde qaldı.
6 İzraillılar sıyaqlı jaman nárselerdi qálemesin dep, bul waqıyalar bizlerge sabaq bolıwı ushın júz berdi.
7 Olardıń ayırımları sıyaqlı butparaz bolmańlar. O'ytkeni Muxaddes Jazıwda bılay dep aytılǵan: «Xalıq iship-jew ushın otırdı, sońınan orınlarınan turıp, butparazlıq oyınına tústi».
8 Olardıń ayırımları sıyaqlı buzıqshılıq islemeyik. Usılay islep, bir kúnniń ishinde jigirma úsh mıń adam nabıt boldı.
9 Olardıń bazıları sıyaqlı İyemizdi sınamayıq. Usılay islegenlerdi jılan shaǵıp óltirgen edi.
10 Olardıń ayırımları sıyaqlı nalımańlar. Usılay islegenlerdi nabıt qılıwshı perishte óltirgen edi.
11 Olardıń basınan keshken bul waqıyalar basqalarǵa sabaq bolıwı ushın júz berdi hám sońǵı zamanlarda jasap atırǵan bizlerge eskertiw bolıwı ushın jazıldı.
12 Sonlıqtan isenimde bekkem turman dep esaplaytuǵın adam usınday gúnalardı islewden saq bolsın!
13 Sizlerdiń basıńızǵa hámme adamlardıń basına túsetuǵın sınaqlardan basqa sınaqlar túsken joq. Quday sadıq, Ol kúshińizden artıq sınaqlarǵa túsiwińizge jol qoymaydı. Sınaqlarǵa shıdawıńız ushın, Ol sınaqlar menen birlikte olardan shıǵıw jolın da beredi.
14 Sonlıqtan súyikli tuwısqanlarım, butparazlıqtan qashıńlar!
15 Men sizlerge aqıllı adamlarǵa sóylegendey, sóylep atırman. Sózlerimdi ózlerińiz aqılǵa salıp kórińler.
16 İyemizdi eslew keshesinde bizler shúkirlik bildirip ishetuǵın jarılqaw kesesi arqalı Masixtıń qanına sherikles bolmaymız ba? Sındırıp jegen nanımız arqalı da Masixtıń denesine sherikles bolmaymız ba?
17 Nan bir bolǵanlıqtan, bizler kóp bolsaq ta, bir denemiz. Sebebi hámmemiz bir nandı bólisemiz.
18 İzrail xalqına qarańlar: qurbanlıqqa berilgenlerdi jegen adamlar qurbanlıq shalınatuǵın orındaǵı xızmetke sherikles bolmay ma?
19 Endi men ne demekshimen? Butqa shalınǵan qurbanlıq ayrıqsha ma? Buttıń qanday da bir áhmiyeti bar ma?
20 Yaq, olay emes! Meniń aytatuǵınım mınaw: butqa tabınıwshılar qurbanlıqların Qudayǵa emes, al jinlerge beredi. Men sizlerdiń jinlerge sherikles bolıwıńızdı qálemeymen.
21 Sizler hám İyemizdiń kesesinen, hám jinlerdiń kesesinen ishe almaysızlar. Jáne de, hám İyemizdiń dasturxanına, hám jinlerdiń dasturxanına sherik bola almaysızlar.
22 İyemizdi qızǵandırıwǵa qalay batılımız baradı? Bizler ne, Onnan kúshlimiz be?
23 Sizler: «Ne islesem de erklimen» deysizler, biraq hámme nárse de paydalı emes. «Ne islesem de erklimen», – deysizler, biraq hámme nárse de isenimdi jetilistirmeydi.
24 Hár bir adam óziniń emes, al basqalardıń paydasın gózlesin.
25 Hújdanıńızdıń tınısh bolıwı ushın, bazarda satılatuǵın hár qanday góshtiń qanday gósh ekenin soramastan jeńler.
26 O'ytkeni: «Jer júzi hám jer júzindegi pútkil barlıq İyemizge tiyisli».
27 Eger iseniwshi emes bir adam seni awqatqa shaqırsa hám sen de barıwdı qáleseń, hújdanıńnıń tınısh bolıwı ushın, aldıńa qoyılǵan hár bir nárseni soramastan je.
28 Biraq, birew saǵan: «Bul butqa berilgen qurbanlıqtıń góshi» dese, aytqan adamnıń húrmeti ushın hám onıń hújdanı ushın awqattı jeme.
29 Men hújdan dep, seniń emes, al basqa adamnıń hújdanın názerde tutıp atırman. Sebebi nege meniń azatlıǵımdı basqa birewdiń hújdanı húkim etiwi kerek?
30 Eger men awqattı shúkirlik penen qabıl etsem, men nege shúkirlik etip jegen awqatım sebepli ayıplanıwım kerek?
31 Solay etip, jeseńiz de, ishseńiz de, ne nárseni isleseńiz de, hámme nárseni Qudaydıń dańqqa bóleniwi ushın isleńler.
32 Yahudiylerdiń de, greklerdiń de, Qudaydıń jámáátleriniń de azǵırılıwına sebep bolmańlar.
33 Men de ózimniń paydamdı emes, al kóplerdiń qutqarılıwı ushın olardıń paydasın gózlep, hár bir iste hár bir adamnıń kewlinen shıǵıwǵa tırısıp atırman.

1 Korint 11
1 Meniń Masixtan órnek alǵanım sıyaqlı, sizler de mennen órnek alıńlar.
2 Meni hár bir iste yadıńızǵa túsirip, men sizlerge úyretken dástúrler boyınsha is tutıp atırǵanıńız ushın sizlerdi maqtayman.
3 Biraq, men mına nárseni de biliwińizdi qáleymen: hár bir er adamnıń bası Masix, hayaldıń bası kúyewi, al Masixtıń bası Quday.
4 Jámáát jıynalısında basın jawıp duwa etken yamasa payǵambarshılıq qılǵan hár bir er adam óz basın biyabıray qıladı.
5 Al, basın jawmay duwa etken yamasa payǵambarshılıq qılǵan hár bir hayal óz basın biyabıray qıladı. Bunday hayaldıń shashın aldırıp taslaǵan hayaldan parqı bolmaydı.
6 Eger hayal basın japqısı kelmese, shashın kestirgeni jaqsı. Biraq, hayal shashın kestiriwdi yamasa aldırıwdı ayıp dep bilse, basın jabıwı kerek.
7 Er adam basın jappasın. O'ytkeni er adam Qudayǵa usatıp jaratılǵan hám Onıń dańqın kórsetedi. Al hayal er adamnıń dańqın kórsetedi.
8 Sebebi er adam hayaldan emes, al hayal er adamnan jaratıldı.
9 Er adam hayal ushın emes, al hayal er adam ushın jaratıldı.
10 Sonlıqtan hám perishteler sebepli, hayal óziniń biylik astında ekenin kórsetiw ushın basın jabıwı kerek.
11 Degen menen, İyemizge tiyisli adamlardıń ómirinde hayal er adamnan, er adam hayaldan ǵárezli.
12 O'ytkeni hayal er adamnan jaratılǵanı sıyaqlı, er adam da hayaldan tuwıladı. Biraq, hámmesin Quday jaratqan.
13 O'zlerińiz aqıl juwırtıp kórińler: hayaldıń Qudayǵa basın jappay duwa etiwi ádepke jata ma?
14 Mádeniyatıńızdıń ózi uzın shash er adam ushın uyat ekenin,
15 biraq hayal ushın abıray ekenin úyretpey me? Sebebi uzın shash hayalǵa jawlıq sıpatında berilgen.
16 Bul haqqında tartısıwdı qáleytuǵın adam bar bolsa, ol bilsin, bizlerde de, Qudaydıń jámáátlerinde de bunnan basqa ádet joq.
17 Endi mına jol-jorıqtı berip atırıp, sizlerdi maqtamayman: óytkeni jıynalıslarıńızdıń paydasınan góre, zıyanı kóp.
18 Birinshiden, jámáátte jıynalǵanıńızda arańızda bóliniwler bar ekenin esitip atırman. Buǵan jarım-jartı bolsa da isenemen.
19 Sebebi, álbette, durıs pikir júrgiziwshiler anıqlanıwı ushın, arańızda hár túrli pikir júrgiziwshi toparlar bolıwı tiyis.
20 Sizler bólinip turıp, İyemizdi eslew keshesin ótkiziw ushın birge jıynalsańız, bul shın mánisindegi İyemizdi eslew keshesi bolmaydı.
21 O'ytkeni hár kim óziniń awqatın basqalardan burın jewge asıqqanlıqtan, birew ash qaladı, birew más boladı.
22 Sizlerdiń iship-jewińiz ushın úylerińiz joq pa? Qudaydıń jámáátin pisent etpey, joqshılıqta jasaytuǵınlardı uyaltqıńız kele me? Sizlerge ne deymen? Sizlerdi maqtayın ba? Yaq, bul ushın maqtamayman!
23 Sizlerge tapsırǵan mına jol-jorıǵımdı men İyemizden aldım: qolǵa uslap beriletuǵın kúni túnde İyemiz İysa qolına nandı aldı da,
24 shúkirlik bildirdi hám nandı sındırıp, bılay dedi: «Bul – sizler ushın qurban bolatuǵın Meniń denem. Meni eslep turıwıńız ushın, usılay islep turıńlar».
25 Sol sıyaqlı, keshki awqattan soń keseni alıp bılay dedi: «Bul kese – Meniń qanım menen bekitiletuǵın Jańa Kelisim. Onı hár ishkenińizde Meni eslep turıwıńız ushın, usılay islep turıńlar».
26 Sebebi bul nannan hár jegenińizde hám bul keseden hár ishkenińizde, İyemiz qayta keliwge deyin Onıń ólimi haqqında járiyalaǵan bolasızlar.
27 Sonlıqtan kim de kim ılayıqsız túrde İyemizdiń bul nanın jep, kesesinen ishse, İyemizdiń denesine hám Onıń qanına qarsı gúna islegen boladı.
28 Hár bir adam ózin tekserip kórsin, sońınan nandı jep, keseden ishsin.
29 O'ytkeni kim de kim İyemizdiń denesin pisent etpey, ılayıqsız túrde nandı jep, keseden ishse, óz-ózin Qudaydıń húkimine duwshar qılǵan boladı.
30 Sol sebepten arańızdaǵı kóplerińiz hálsiz hám awırıwsız, ólip qalǵan adamlar da kóp boldı.
31 Eger bizler óz-ózimizdi tekserip kórgenimizde, Quday tárepinen húkim etilmegen bolar edik.
32 Biraq, dúnya menen birge húkim etilmewimiz ushın, İyemiz bizlerdi jazalap, tárbiyalaydı.
33 Solay etip, tuwısqanlarım, İyemizdi eslew keshesin ótkiziw ushın jıynalǵanıńızda, bir-birińizdi kútińler.
34 Eger kim de kim ash bolsa, úyinde awqatlanıp kelsin. Sonda jıynalısıńız Qudaydıń húkimine ushıramaydı. Basqa máselelerge kelsek, olar boyınsha ózim barǵanımda jol-jorıq beremen.

1 Korint 12
1 Endi ruwxıy sıylarǵa kelsek, tuwısqanlarım, sizlerdiń bul haqqında xabarsız qalıwıńızdı qálemeymen.
2 Sizlerge málim, butparaz bolǵan waqtıńızda birew moynıńızǵa jip salıp súyregendey bolıp, tilsiz butlarǵa tabınatuǵın edińler.
3 Sonlıqtan mına nárseni biliwińizdi qáleymen: Qudaydıń Ruwxınıń basqarıwında sóyleytuǵın hesh bir adam: «İysaǵa nálet jawsın», – dep aytpaydı. Jáne de, tek Muxaddes Ruwx basqaratuǵın adam ǵana: «İysa – meniń İyem», – dep ayta aladı.
4 Hár qıylı ruwxıy sıylar bar, biraq olardı beretuǵın Muxaddes Ruwx birew.
5 Hár túrli xızmetler bar, biraq bizler xızmet etetuǵın İyemiz jalǵız.
6 Hár qıylı is-háreketler bar, biraq barlıq iseniwshi adamlardıń hár bir isinde háreket etiwshi Quday jalǵız.
7 Pútkil iseniwshiler jámáátiniń paydası ushın, Muxaddes Ruwx hár bir iseniwshige O'z sıyın beredi.
8 Muxaddes Ruwx birewge aqıl-danalıq sózlerin, birewge bilim sózlerin,
9 sol Muxaddes Ruwx birewge ayrıqsha isenim, birewge awırıwlarǵa shıpa beriw sıyın,
10 birewge káramatlar kórsetiw kúshin beredi. Jáne de, sol Muxaddes Ruwx birewge payǵambarshılıq aytıw, birewge ruwxlardı ayırıp biliw, birewge basqa tillerde sóylew, birewge basqa tillerdi túsindiriw sıyın beredi.
11 Bulardıń hámmesin iske asırıwshı bir hám anıq sol Muxaddes Ruwx. Muxaddes Ruwx bul sıylardı O'z qálewi boyınsha hár kimge bólip beredi.
12 Adamnıń denesi birew bolǵanı menen, deneniń kóp músheleri bar hám músheler kóp bolsa da, olar bir deneni quraydı. Masixtıń denesi bolǵan iseniwshiler jámááti de sonday.
13 Sebebi bizler kim bolıwımızǵa qaramay, yahudiy bolsaq ta, grek bolsaq ta, qul yamasa azat adam bolsaq ta, hámmemiz Masixtıń denesi bolıwımız ushın, bir Muxaddes Ruwx tárepinen shomıldırıldıq. Quday bizlerdiń hámmemizge bir Muxaddes Ruwxtı berdi.
14 Dene bir emes, al kóp múshelerge iye.
15 Eger ayaq: «Men qol bolmaǵanım ushın, denege tiyisli emespen», – dese de, ol denege tiyisli emes bolıp qalmaydı.
16 Eger qulaq: «Kóz bolmaǵanım ushın, denege tiyisli emespen», – dese de, ol denege tiyisli emes bolıp qalmaydı.
17 Eger pútkil dene kóz bolsa, onda qalay esitiwge boladı? Eger pútkil dene qulaq bolsa, onda qalay iyis seziwge boladı?
18 Sonlıqtan Quday hár bir músheni denege O'z qálewi boyınsha jaylastırıp qoyıptı.
19 Eger múshelerdiń hámmesi birdey bolǵanda, onda dene qayaqta bolar edi?
20 Al haqıyqatında, músheler kóp bolsa da, dene birew.
21 Kóz qolǵa: «Seniń maǵan keregiń joq!» yamasa bas ta ayaqlarǵa: «Sizler maǵan kerek emessiz!» – dey almaydı.
22 Kerisinshe, deneniń hálsizirek kóringen músheleri anaǵurlım áhmiyetlirek boladı.
23 Deneniń itibarsızıraq dep sanalǵan múshelerine kóbirek ǵamxorlıq kórsetemiz. Kóriksiz múshelerimizge kóbirek sán beremiz.
24 Al kórikli múshelerimiz buǵan mútáj emes. Solay etip, Quday áhmiyetsiz bolǵan múshelerimizge áhmiyet berip, denemizdiń birligin saqladı.
25 Bunı Ol denede bóliniw bolmasın, al músheler bir-birine ǵamxorlıq kórsetsin dep isledi.
26 Eger bir múshe azap shekse, pútkil músheler birlikte azap shegedi. Bir múshe mártebege erisse, pútkil músheler birlikte quwanadı.
27 Solay etip, sizler birlikte Masixtıń denesisiz, al hár birińiz óz aldıńızǵa usı deneniń múshelerisiz.
28 Quday iseniwshiler jámáátinde birinshiden elshilerdi, ekinshiden payǵambarlardı, úshinshiden muǵallimlerdi, sońınan káramat kórsetetuǵınlardı, awırıwlarǵa shıpa beretuǵın sıyǵa iye bolǵanlardı, basqalarǵa járdem beriwshilerdi, jaqsı shólkemlestiriwshilerdi hám basqa tillerde sóyleytuǵınlardı tayınladı.
29 Hámmesi elshi me? Hámmesi payǵambar ma? Hámmesi muǵallim be? Hámmesi káramat kórsetiwshi me?
30 Hámmesi awırıwlarǵa shıpa beretuǵın sıyǵa iye me? Hámmesi basqa tillerde sóyley me? Hámmesi basqa tillerdi túsindire me? Yaq, olay emes!
31 Biraq, sizler ullıraq sıylardı alıwǵa umtılıńlar. Endi men sizlerge eń jaqsı joldı kórsetemen:

1 Korint 13
1 Eger men adamlardıń hám perishtelerdiń tillerinde sóylesem de, biraq súyispenshiligim bolmasa, onda meniń shıńǵırlaǵan mıstan hám dańǵırlaǵan dápten parqım bolmay qaladı.
2 Eger men payǵambarshılıq qúdiretine iye bolsam, pútkil sırlardı bilsem hám hár túrli bilimge iye bolsam, hátte, tawlardı kóshiretuǵın kúshli isenimim bolsa da, biraq súyispenshiligim bolmasa, onda men hesh nárse emespen.
3 Eger men pútkil mal-múlkimdi jarlılarǵa úlestirip bersem, hátte, ózimdi qurban etip, denemdi otqa jaǵıwǵa tapsırsam da, biraq súyispenshiligim bolmasa, bunnan maǵan hesh qanday payda joq.
4 Súyispenshilik sabırlı hám miyrimli. Súyispenshilik qızǵanbaydı, maqtanbaydı, menmenlik qılmaydı.
5 Súyispenshilik qopallıq islemeydi, óz paydasın gózlemeydi, tez ashıwlanbaydı, kek saqlamaydı.
6 Súyispenshilik nahaqlıqqa quwanbaydı, al haqıyqatlıqqa quwanadı.
7 Súyispenshilik hámme nárseni kóteredi, hámme waqıtta isenedi, hámme waqıtta úmit etedi, hámmesine shıdaydı.
8 Súyispenshilik hesh qashan tawsılıp qalmaydı. Biraq, payǵambarshılıqlar joq boladı, basqa tillerde sóylew sıyı toqtap qaladı, bilim de joq boladı.
9 O'ytkeni bizlerdiń bilimimiz de, payǵambarshılıqlarımız da ele tolıq emes.
10 Biraq, minsiz bolǵan tolıq nárse kelgende, tolıq emes nárse joq boladı.
11 Men bala bolǵan waqtımda bala sıyaqlı sóyleytuǵın, bala sıyaqlı pikir júrgizetuǵın hám bala sıyaqlı túsinetuǵın edim. Al eresek adam bolǵanımda, men balaǵa tán qásiyetlerdi tasladım.
12 Házir bizler hámmesin gúńgirt aynada kórgendey gúmilji kórip turmız. Biraq aqırǵı waqıt kelgende, júzbe-júz kóremiz. Házir men tolıq bilimge iye emespen, biraq aqırǵı waqıt kelgende, Quday meni tolıq bilgendey, men de Onı tolıq biletuǵın bolaman.
13 Solay etip, mına úsh nárse máńgige qaladı: isenim, úmit hám súyispenshilik. Biraq, bulardıń eń baslısı – súyispenshilik.

1 Korint 14
1 Súyispenshilik penen jasawǵa umtılıńlar hám ruwxıy sıylardı, ásirese payǵambarshılıq aytıw sıyın alıwǵa tırısıńlar.
2 Sebebi basqa tilde sóylegen adam adamlarǵa emes, al Qudayǵa sóyleydi. Onı hesh kim túsinbeydi. Ol Muxaddes Ruwxtıń basqarıwında sırlardı aytadı.
3 Al payǵambarshılıq aytqan adam adamlardı bekkemlew, jubatıw hám ruwxlandırıw ushın sóyleydi.
4 Basqa tilde sóylegen adam ózin ózi bekkemleydi. Al, payǵambarshılıq aytqan adam iseniwshiler jámáátin bekkemleydi.
5 Men sizlerdiń hámmeńizdiń basqa tillerde sóylewińizdi qáleymen. Biraq onnan góre, payǵambarshılıq aytıwıńızdı kóbirek qáleymen. Basqa tiller iseniwshiler jámáátiniń bekkemleniwi ushın túsindirilmese, onda payǵambarshılıq aytıwshı basqa tillerde sóylegen adamnan artıǵıraq.
6 Solay etip, tuwısqanlarım, men sizlerge barıp basqa tillerde sóylesem, biraq sizlerge ya Qudaydıń ayanın, ya bilim, ya payǵambarshılıq sózin, ya tálim bermesem, onda meniń sizlerge qanday paydam tiyedi?
7 Sırnay yamasa duwtar sıyaqlı, ses shıǵaratuǵın jansız nárseler de anıq ses shıǵarmasa, sırnay yamasa duwtardıń ne shertkenin kim túsinedi?
8 Eger kárnay urıstıń baslanǵanın járiyalap, anıq ses shıǵarmasa, kim urısqa tayarlanadı?
9 Sol sıyaqlı, sizler de basqa tilde sóylep, túsiniksiz sózlerdi aytsańız, sóylegen sózińizdi kim túsinedi? Sizler qurı dalaǵa sóylegendey bolasızlar-ǵo!
10 Dúnyada túrli-túrli tiller bar hám olardıń hár bir sózi óz mánisine iye.
11 Degen menen, eger men ózime aytılǵan sózdi túsinbesem, sóylep turǵan adam ushın men jat jerli adam bolaman, sóylep turǵan adam da men ushın jat jerli adam boladı.
12 Sol sebepten sizler ruwxıy sıylardı alıwǵa umtılǵanıńızda, iseniwshiler jámáátin bekkemleytuǵın sıylardı kóbirek alıwǵa tırısıńlar.
13 Sonlıqtan kim de kim basqa tilde sóyleytuǵın bolsa, ol óziniń aytqanların túsindire alıwı ushın duwa etsin.
14 O'ytkeni men basqa tilde duwa etsem, ruwxım duwa etedi, biraq men bunı sana-sezimim menen túsinbeymen.
15 Olay bolsa, men ne islewim kerek? Men ruwxım menen de, sana-sezimim menen de duwa etiwim kerek. Ruwxım menen alǵıs-maqtaw qosıǵın aytsam, sana-sezimim menen de alǵıs-maqtaw qosıǵın aytıwım kerek.
16 Eger sen tek ruwxıń menen shúkirlik bildirseń, sol jerde turǵan túsinbeytuǵın adam seniń bildirgen shúkirligińe qalay «awmiyin» deydi?
17 Durıs, seniń shúkirlik bildirgeniń jaqsı, biraq bul arqalı basqa adam ruwxıy azıq almaydı.
18 Qudayǵa shúkir, men hámmeńizden góre, basqa tillerde kóbirek sóyleymen.
19 Degen menen, iseniwshiler jámáátinde basqa tilde on mıń sóz aytqanımnan góre, basqalarǵa tálim beriwim ushın túsinikli bes sóz aytqanım abzalıraq.
20 Tuwısqanlarım, aqıl-oyıńız benen baladay bolmańlar. Jamanlıq islewde gódek sıyaqlı, al aqıl-oyıńız benen eresek adam sıyaqlı bolıńlar.
21 Muxaddes Jazıwda bılay delingen: «İyemiz bılay deydi: „Jat tillerde sóylegenler arqalı, Jat adamlardıń awızları arqalı bul xalıqqa sóyleymen. Olar sonda da Meni tıńlamaydı“».
22 Solay etip, basqa tillerde sóylew iseniwshiler ushın emes, al isenbeytuǵın adamlar ushın berilgen belgi boladı. Al payǵambarshılıq isenbeytuǵın adamlar ushın emes, iseniwshiler ushın berilgen belgi boladı.
23 Eger pútkil iseniwshiler jámááti bir jerge jıynalıp, hámmesi birlikte basqa tillerde sóylese, bul ruwxıy sıydı túsinbeytuǵın yamasa iseniwshi emes adamlar ishke kirip: «Sizler aqıldan azıpsız!» – demey me?
24 Biraq, hámme payǵambarshılıq qılǵanda, iseniwshi emes yamasa bul ruwxıy sıydı túsinbeytuǵın bir adam ishke kirse, hámme tárepinen onıń gúnası áshkara etilip, ol hámme tárepinen húkim qılınadı.
25 Solay etip, onıń júregindegi jasırın nárseler ashılıp qaladı hám ol jerge jıǵılıp: «Quday haqıyqattan da, sizlerdiń arańızda eken!» – dep Qudayǵa sıyınadı.
26 Tuwısqanlarım, endi bunnan qanday juwmaq shıǵaramız? Sizler jıynalǵanıńızda, birińiz alǵıslaw qosıǵın aytasız, birińiz tálim beresiz, birińiz Quday bergen ayandı bildiresiz, birińiz basqa tilde sóyleysiz hám jáne birińiz basqa tildi túsindiresiz. Bulardıń hámmesi iseniwshiler jámáátiniń bekkemleniwi ushın islensin.
27 Basqa tilde sóylegenińizde, eki yamasa eń kóp degende úsh adam sóylesin, biraq olar gezek penen sóylesin. Basqa bir adam aytılǵanlardı túsindirsin.
28 Eger túsindiretuǵın adam joq bolsa, basqa tilde sóyleytuǵın adam jámáátte úndemesin, al ózi jalǵız qalǵanda ózi ushın Qudayǵa sóylesin.
29 Payǵambarshılıq aytıwshılardıń da ekewi yamasa úshewi sóylesin, al basqalar olardıń aytqan sózlerin tekserip kórsin.
30 Otırǵan basqa bir adamǵa sol waqıtta Qudaydan ayan berilse, sóylep turǵan payǵambarshılıq aytıwshı adam úndemey qalsın.
31 Jámááttegi hár bir adamdı úyretip, hár bir adamǵa jubanısh beriwińiz ushın, hámmeńiz gezek penen payǵambarshılıq aytıwıńızǵa boladı.
32 Payǵambarshılıq aytıw sıyı payǵambarshılıq aytıwshı adamlar tárepinen basqarıladı.
33 Sebebi Quday tártipsizlik Qudayı emes, al tınıshlıq Qudayı. Barlıq iseniwshilerdiń jámáátlerinde bolǵanı sıyaqlı,
34 sizlerdiń jámáátińizde de hayallar jıynalıslarda úndemesin. Olardıń sóylewine ruxsat etilmegen. Muwsanıń Nızamında aytılǵanday, olar boysınıwı kerek.
35 Eger olar bir nárseni úyrenbekshi bolsa, úyde kúyewlerinen sorasın. O'ytkeni hayaldıń jámáát jıynalısında sóylegeni ayıp boladı.
36 Qudaydıń sózi sizlerden shıǵıp, tek jalǵız sizlerge jetip bardı ma?
37 Eger kim de kim ózin payǵambar yamasa ruwxıy jetik adam dep sanasa, sizlerge jazıp atırǵan bul sózlerimniń İyemizdiń buyrıǵı ekenin bilsin.
38 Al kim de kim bulardı qabıl almasa, onıń ózi de qabıl alınbaydı.
39 Solay etip, tuwısqanlarım, payǵambarshılıq aytıwǵa umtılıńlar. Basqa tillerde sóylewge tosqınlıq jasamańlar.
40 Biraq, hámmesi de ádep hám tártip penen islensin.

1 Korint 15
1 Tuwısqanlarım, men sizlerge járiyalaǵan Xosh Xabardı esińizge túsiriwdi qáleymen. Sizler onı qabıl ettińler hám onıń tiykarında isenimińizdi bekkemlep atırsızlar.
2 Eger sizler men ózlerińizge járiyalaǵan usı Xosh Xabardı isenim menen bekkem tutsańız, ol arqalı qutqarılasız. Bolmasa, biykarǵa isenip júrgen bolasızlar.
3 O'zim alǵan eń áhmiyetli nárseni men sizlerge jetkizgen edim. Yaǵnıy, Muxaddes Jazıwlar boyınsha, Masix bizlerdiń gúnalarımız ushın óldi.
4 Jáne de, Muxaddes Jazıwlar boyınsha, Ol qábirge qoyıldı hám úshinshi kúni ólimnen qayta tirildi.
5 Ol Kifaǵa, keyin on eki shákirtine kórindi.
6 Sońınan bir waqıttıń ózinde bes júzden aslam iseniwshi tuwısqanımızǵa kórindi. Olardıń kóbisi ele tiri, bazıları qaytıs boldı.
7 Bunnan soń, Ol Yaqıpqa, keyninen barlıq elshilerge kórindi.
8 Al eń sońında shala tuwılǵan balaǵa megzes bolǵan maǵan da kórindi.
9 Sebebi men elshiler ishindegi eń arzımaǵanıman. Qudaydıń jámáátin quwdalaǵanım ushın, men elshi dep atalıwǵa da ılayıqlı emespen.
10 Biraq, men házir kim bolǵan bolsam, Qudaydıń miyrimi menen boldım. Onıń maǵan degen miyrimi bosqa ketpedi. Men elshilerdiń hámmesinen kóp miynet ettim. Negizinde men emes, al meniń menen birge bolǵan Qudaydıń miyrimi miynet etti.
11 Solay etip, men bolayın yamasa basqa elshiler bolsın, bizler usı nárse haqqında járiyalaymız. Sizler de usıǵan isendińiz.
12 Masix ólimnen qayta tirildi, dep járiyalap atırǵan bolsaq ta, qalay arańızdaǵı bazı adamlar ólimnen tiriliw joq deydi?
13 Eger óliler tirilmeytuǵın bolsa, onda Masix ta tirilmegen boladı.
14 Masix tirilmegen bolsa, onda bizlerdiń járiyalaǵanlarımız da, sizlerdiń isenimińiz de biykar boladı.
15 Hátte, bizler Quday haqqında jalǵan gúwalıq bergen adamlar bolıp qalamız. O'ytkeni bizler Quday Masixtı tiriltti, dep gúwalıq bergen edik. Eger óliler haqıyqattan da qayta tirilmeytuǵın bolsa, onda Quday da Masixtı tiriltpegen boladı.
16 Eger óliler tirilmeytuǵın bolsa, onda Masix ta tirilmegen boladı.
17 Masix tirilmegen bolsa, onda sizlerdiń isenimińiz biykar boladı hám sizler ele gúnalarıńızdıń biyligi astında jasap atırǵan bolasızlar.
18 Olay bolsa, Masixqa tiyisli bolıp dúnyadan ótken adamlar da nabıt bolǵan boladı.
19 Eger bizler tek bul dúnyadaǵı ómirimizde ǵana Masixtan úmit etetuǵın bolsaq, onda bizler hámme adamlar ishindegi eń ayanıshlı adamlar bolǵanımız.
20 Biraq, Masix haqıyqattan da ólimnen qayta tirildi! Ol óliler ishinen birinshi bolıp tiriliwi arqalı ólilerdiń tiriletuǵının dálilledi.
21 Bir adam arqalı ólim kelgeni sıyaqlı, bir Adam arqalı ólimnen tiriliw keldi.
22 Yaǵnıy, Adam-ata menen qatnası bolǵan pútkil adamzat óletuǵını sıyaqlı, Masix penen qatnası bolǵan barlıq adamlar tirilip, ómirge erisedi.
23 Biraq, hár biri óz gezegi boyınsha tiriledi: eń aldı menen Masix, sońınan Masix qaytıp kelgende, Oǵan tiyisli bolǵanlar tiriledi.
24 Bunnan keyin, Masix hár bir hákimshilikti, hár bir biylikti hám qúdiretti saplastırıp, patshalıqtı A'kemiz Qudayǵa tapsırǵanda, aqırzaman boladı.
25 Sebebi Quday barlıq dushpanların Masixtıń ayaǵınıń astına bastırmaǵansha, Masix patshalıq etiwi tiyis.
26 Joq qılınatuǵın sońǵı dushpan – ólim boladı.
27 O'ytkeni Muxaddes Jazıwda: «Quday barlıǵın Onıń ayaqlarınıń astına bastırıp, Oǵan boysındırdı», – delingen. Biraq, bul «barlıǵın» degen sózdiń ishinde barlıǵın Masixqa boysındırǵan Quday názerde tutılmaǵanı anıq.
28 Barlıǵı Ulǵa boysınǵanda, Ul da barlıǵın O'zine boysındırǵan Qudayǵa boysınadı. Usılay etip, Quday hámme nárse ústinen tolıq biylik júrgizedi.
29 Eger qayta tiriliw joq bolsa, óliler ushın suwǵa shomıldırılǵanlar ne boladı? O'liler hesh qashan tirilmeytuǵın bolsa, adamlar ne sebepten óliler ushın suwǵa shomıldırıladı?
30 Jáne de, bizler ne ushın hár saat sayın ózimizdi qáwip astına qoyamız?
31 Tuwısqanlarım, sizlerdiń İyemiz Masix İysa menen bolǵan baylanısıńızdı maqtanısh etip, ant ishemen: men hár kúni ólim menen júzbe-júz ushıraspaqtaman.
32 Eger adamlardıń oyı boyınsha óliler tirilmeytuǵın bolsa, Efestegi jabayı haywanlar sıyaqlı bolǵan adamlar menen gúresip, ólim qáwpi astında qalǵanımnıń maǵan qanday paydası bar? Eger óliler tirilmeytuǵın bolsa: «Kelińler, iship-jep qalayıq, sebebi erteń ólemiz-ǵo!»
33 Usılay pikir júrgizetuǵın adamlardan aldanıp qalmańlar: jaman doslar jaqsı ádetlerden ayıradı.
34 Esińizdi jıyıp, ózińizge kelińler hám endi qaytıp gúna islemeńler. Ayırımlarıńız Qudaydı bilmeydi. Bulardı sizlerdi uyaltıw ushın aytıp atırman.
35 Biraq, birew: «O'liler qalay tiriledi? Kanday dene menen keledi?» – dep sorawı múmkin.
36 Ne degen aqılsızlıq! Seniń ekken tuqımıń ólmese, kógerip shıqpaydı-ǵo.
37 Sen ekkenińde, kógerip turǵan ósimlikti emes, al tek tuqımdı, biyday yamasa basqa bir ósimliktiń tuqımın egeseń.
38 Quday tuqımǵa O'z qálewi boyınsha dene beredi. Tuqımlardıń hár birine óz aldına bir dene beredi.
39 Tiri janlardıń denesi birdey emes. Adamlardıń denesi basqa, haywanlardıń denesi basqa, quslardıń hám balıqlardıń denesi basqa boladı.
40 Aspan deneleri bar, jer deneleri de bar. Aspandaǵı denelerdiń sulıwlıǵı basqa, jerdegi denelerdiń sulıwlıǵı basqa.
41 Kuyashtıń sulıwlıǵı basqa, aydıń sulıwlıǵı basqa, juldızlardıń sulıwlıǵı basqa. Sulıwlıǵı boyınsha, juldız juldızdan parıq qıladı.
42 O'lilerdiń tiriliwi de sonday boladı. Shiriytuǵın dene kómiledi, biraq ol shirimeytuǵın bolıp tiriledi.
43 Dene xorlıq penen kómiledi, saltanat penen tiriledi. Hálsiz bolıp kómiledi, kúshli bolıp tiriledi.
44 Tábiyǵıy dene kómiledi, biraq ol ruwxıy dene bolıp tiriledi. Tábiyǵıy dene bar bolǵanı sıyaqlı, ruwxıy dene de bar.
45 O'ytkeni Muxaddes Jazıwda bılay delingen: «Birinshi adam – Adam-ata tiri jan boldı». Al sońǵı Adam – İysa Masix ómir beriwshi ruwx boldı.
46 Biraq, birinshi bolıp ruwxıy dene emes, al tábiyǵıy dene keldi. Ruwxıy dene keyninen keledi.
47 Birinshi adam jerden, yaǵnıy topıraqtan boldı. Ekinshi adam aspannan keldi.
48 Topıraqtan bolǵan Adam-ata qanday bolsa, topıraqtan bolǵan adamlar da sonday boladı. Aspannan kelgen İysa Masix qanday bolsa, aspanǵa tiyisli bolǵan adamlar da sonday boladı.
49 Bizler topıraqtan bolǵan Adam-ataǵa qalay uqsaytuǵın bolsaq, aspannan kelgen İysa Masixqa da solay uqsaytuǵın bolamız.
50 Tuwısqanlarım, meniń sizlerge aytıp atırǵanım mınaw: bizlerdiń et penen qannan ibarat bolǵan tábiyǵıy denemiz Qudaydıń Patshalıǵın miyras etip ala almaydı. Shirip ketetuǵın denemiz máńgilik ómirge erise almaydı.
51 Endi men sizlerge bir sırdı ashıp bermekshimen: bizlerdiń hámmemiz shetimizden ólmeymiz, biraq hámmemiz ózgeremiz.
52 Birden kózdi ashıp-jumǵansha, sońǵı kárnay shalınǵanda, ózgerip ketemiz. Awa, kárnay shalınǵanda, ólgen iseniwshiler shirimeytuǵın denede tiriledi, tiri bolǵan bizler de ózgerip ketemiz.
53 Sebebi bizlerdiń bul shiriytuǵın hám óletuǵın denemiz shirimeytuǵın hám ólmeytuǵın dene bolıp ózgeriwi tiyis.
54 Shiriytuǵın hám óletuǵın denemiz shirimeytuǵın hám ólmeytuǵın bolıp ózgerse, Muxaddes Jazıwda aytılǵan mına sózler iske asadı: «O'lim joq etildi, ol jeńildi!»
55 «Háy ólim, jeńisiń qáne? Háy ólim, uwlı iyneń qáne?»
56 O'limniń uwlı iynesi – gúna. Gúna óz kúshin Muxaddes Nızamnan aladı.
57 Biraq, Qudayǵa shúkirler bolsın! Ol bizlerdi İyemiz İysa Masix arqalı jeńiske eristire beredi.
58 Solay etip, súyikli tuwısqanlarım, taysalmay bekkem turıńlar hám İyemizdiń xızmetinde bárqulla ǵayratlı bolıńlar. O'ytkeni İyemizdiń jolında etken xızmetińizdiń bosqa ketpeytuǵının bilesizler.

1 Korint 16
1 Endi iseniwshilerge beriletuǵın aqshalay járdemge kelsek, sizler de bunı Galatiyadaǵı iseniwshi jámáátlerge tapsırǵanımday isleńler.
2 Hár ekshembi kúni hár birińiz óz jaǵdayına qarap, aqshanı bólek jıynap qoysın. Sonda men sizlerge barǵanımda, aqshanı jıynap júriwdiń zárúrligi bolmaydı.
3 Sizlerge barǵanımda, bergen sadaqalarıńızdı aparıwǵa kimlerdi ılayıqlı kórseńiz, men sol adamlarǵa xatlar berip, Erusalimge jiberemen.
4 Eger meniń de ketiwim kerek bolsa, olar meniń menen birge ketedi.
5 Men sizlerge Makedoniya arqalı baraman. Sebebi men usı úlke arqalı júrmekshimen.
6 Kasıńızda bir qansha waqıt qalıwım, hátte, sizler menen qıstı da birge ótkiziwim múmkin. Sonnan keyin, men qay jerge ketejaq bolsam da, sizler maǵan járdem etersiz.
7 Men bul saparı sizlerdi jol-jónekey kórip ketiwdi qálemeymen. Eger İyemiz ruxsat etse, sizler menen birge bir qansha waqıt qalıwdan úmit etemen.
8 Biraq, men Efeste Eliwinshi kúni bayramına deyin qalajaqpan.
9 O'ytkeni bul jerde ónimli miynet etiwim ushın maǵan keń jol ashıldı. Degen menen, maǵan qarsı shıǵıp atırǵanlar da kóp.
10 Timofey sizlerge barǵanda, arańızda qáwipsiz júriwi ushın kóz qulaq bolıńlar. Sebebi ol da men sıyaqlı İyemizge xızmet etedi.
11 Sonlıqtan onı hesh kim pás kórmesin. Meniń qasıma keliwi ushın onı aman-esen shıǵarıp salıńlar. O'ytkeni men tuwısqanlarımız benen birge onıń keliwin kútip otırman.
12 Tuwısqanımız Apolosqa kelsek, tuwısqanlarımız benen birge sizlerge barıwın onnan kóp ótingen edim. Biraq, ol házir sizlerge barıwdı hesh qálemey atır. Kolaylı jaǵday tuwılǵanda, ol sizlerge baradı.
13 Sergek bolıńlar, isenimde bekkem turıńlar, márt hám jigerli bolıńlar.
14 Hár bir nárseni súyispenshilik penen isleńler.
15 Axaya úlkesinde birinshi bolıp isengen hám ózlerin iseniwshilerdiń xızmetine baǵıshlaǵan Stepannıń xojalıǵın bilesizler. Sizlerden ótinish, tuwısqanlarım:
16 sizler de usınday adamlarǵa hám olar menen birge miynet etetuǵın adamlardıń hámmesine boysınıńlar.
17 Men Stepannıń, Fortunatustıń hám Axayktıń kelgenine quwanıshlıman. Olar sizlerdiń ornıńızdı basıp, sizlerdiń joqlıǵıńızdı umıttırdı.
18 Olar meniń ruwxımdı da, sizlerdiń ruwxıńızdı da kóterdi. Bunday adamlardıń qádirin bilińler.
19 Aziya úlkesindegi jámáátler sizlerge sálem aytıp atır. Akila menen Priskila hám olardıń úyindegi iseniwshiler jámááti İyemiz benen qatnasta bolǵan sizlerge kóp-kóp sálem aytıp atır.
20 Usı jerdegi barlıq tuwısqanlar da sizlerge sálem aytıp atır. Bir-birińizdi muxaddes posa menen súyip sálemlesińler.
21 Men, Pavel, bul sálemnamanı óz qolım menen jazıp atırman.
22 İyemizdi súymeytuǵın adamǵa nálet bolsın! O İyemiz, kele-gór!
23 İyemiz İysanıń miyrimi sizlerge yar bolsın!
24 Men sizlerdiń hámmeńizdi Masix İysanıń súyispenshiligi menen súyemen. Awmiyin.

2 Korint 1
1 Qudaydıń qálewi menen Masix İysanıń elshisi bolǵan men, Pavelden hám tuwısqanımız Timofeyden, Korinf qalasındaǵı Qudaydıń jámáátine hám pútkil Axaya úlkesindegi barlıq muxaddeslerge sálem!
2 A'kemiz Quday hám İyemiz İysa Masix sizlerge miyrim hám tınıshlıq bersin!
3 Qudayǵa, yaǵnıy İyemiz İysa Masixtıń A'kesine alǵıslar bolsın! Ol bizlerdiń rehimli A'kemiz hám tolıq jubanısh beriwshi Quday.
4 Quday bizlerge barlıq qıyınshılıqlarımızda jubanısh beredi. Solay etip, bizler de Qudaydan alǵan jubanısh penen hár qıylı qıyınshılıqlarda bolǵan adamlarǵa jubanısh bere alamız.
5 Sebebi Masix shekken azap-aqıretlerdi bizler qanshelli kóp sheksek, Quday bizlerge Masix arqalı sonshelli úlken jubanısh beredi.
6 Bizler kórip atırǵan qıyınshılıq sizlerdiń jubanısh alıwıńız hám qutqarılıwıńız ushın bolıp atır. Bizlerdiń jubanısh alıwımız da sizlerdiń jubanısh alıwıńız ushın bolıp atır. Sizler ózlerińiz alǵan usı jubanısh arqalı bizler shekken azap-aqıretler menen birdey bolǵan azap-aqıretlerge shıday alasızlar.
7 Bizlerdiń sizlerge baylanıslı bolǵan úmitimiz bekkem. O'ytkeni sizlerdiń tek azap-aqıretlerimizge emes, al alǵan jubanıshımızǵa da sherik ekenińizdi bilemiz.
8 Tuwısqanlarım, Aziya úlkesinde kórgen qıyınshılıqlarımızdan sizlerdiń xabarsız qalıwıńızdı qálemeymiz. Bizler shekten tıs awır qıyınshılıq astında bolıp, tiri qalıwdan da úmitimizdi úzgen edik.
9 İshimizden ózimizdi ólimge húkim etilgendey sezdik. Biraq bul ózlerimizge emes, al ólilerdi tiriltetuǵın Qudayǵa súyeniwimiz ushın boldı.
10 -
11 Quday bizlerdi usınday úlken ólim qáwpinen qutqardı hám ele de qutqara beredi. Sizlerdiń duwalarıńızdıń járdeminde Quday bizlerdi ele de qutqara beredi dep, bizler Onnan úmit etemiz. Kóp adamlardıń etken duwalarına Quday juwap berip, bizlerdi qutqarǵanlıqtan, kópler bizler ushın Qudayǵa shúkirlik bildiredi.
12 Bizler maqtanısh tutatuǵın hám pák hújdanımız benen gúwalıq beretuǵın nársemiz mınaw: bizler dúnyaǵa, ásirese sizlerge adamnıń danalıǵı menen emes, al Qudaydıń miyrimi menen, Qudaydan kelgen hadallıq hám haq niyet penen qatnas jasadıq.
13 -
14 Bizler sizlerge oqıp túsine alatuǵın nárselerdi ǵana jazıp atırmız. Házir bizlerdi tolıq túsinbeseńiz de, waqtı kelgende tolıq túsinetuǵınıńızdan úmit etemen. Solay etip, İyemiz İysa qaytıp keletuǵın kúni bizlerdiń maqtanıshımız sizler bolatuǵınıńız sıyaqlı, sizlerdiń maqtanıshıńız da bizler bolamız.
15 Usınday isenim menen sizlerdi eki ese quwanıshqa bólensin dep, sizlerge barıwdı burın niyet etken edim.
16 Makedoniyaǵa baratırǵanımda da, Makedoniyadan qaytıp kiyatırǵanımda da, sizlerge barıwdı niyet etken edim. Sońınan sizler meni Yahudiyaǵa shıǵarıp salarsız dep oylaǵan edim.
17 Usılay niyet etip, men jeńilteklik qılıppan ba? Meni denesiniń qálewi boyınsha kewlinde «yaq» dep oylap, awzı menen «awa» deytuǵın adam dep esaplaysızlar ma?
18 Men Qudaydıń sadıqlıǵı haqı ant ishemen: bizler eki júzli adamlar emespiz. Bizler sizlerge sóylegenimizde, «yaq» dep oylap, «awa» dep aytpadıq.
19 Bizler tárepimizden, yaǵnıy men tárepimnen, Sila hám Timofey tárepinen sizlerge járiyalanǵan Qudaydıń Ulı İysa Masix hám «awa», hám «yaq» emes. Onda tek «awa» ǵana bar.
20 Qudaydıń barlıq wádeleri Masix arqalı «awa» bolıp, tolıq orınlanadı. Sonlıqtan Qudaydıń dańqqa bóleniwi ushın, Masix arqalı Qudayǵa «awmiyin» deymiz.
21 Bizler menen sizlerdiń Masix penen bolǵan baylanısımızdı bekkem qılǵan hám bizlerdi xızmetke tayınlaǵan Qudaydıń O'zi boladı.
22 Ol bizlerdi mórlep tamǵa bastı hám bunıń dálili sıpatında Muxaddes Ruwxtı júregimizge jaylastırdı.
23 Meniń júregimde ne bar ekenin biletuǵın Qudaydıń O'zi gúwa: sizlerdi ayaǵanım sebepli, usı waqıtqa deyin Korinfke barmaǵan edim.
24 Bizler sizlerdiń isenimińizdiń ústinen biylik ornatqımız kelmeydi. Kerisinshe, sizlerdiń quwanıwıńız ushın, bizler sizler menen birlikte miynet etip atırmız. Sebebi sizler isenimde bekkem tursızlar.

2 Korint 2
1 Solay etip, sizlerdi jáne qapa qılmayın dep, sizlerge barmawǵa kewlimde qarar ettim.
2 O'ytkeni eger men sizlerdi jáne qapa qılsam, onda meni kim quwantadı? O'zim qapa qılǵan sizlerden basqa, kim kewlimdi kóteredi? A'lbette, hesh kim!
3 Sonlıqtan men barǵanımda, quwantıwı kerek bolǵan adamlar meni qapa qılmawı ushın, sol xattı jazıp jibergen edim. Sebebi meniń quwanıshım sizlerdiń hámmeńizdiń quwanıshıńız ekenine isengen edim.
4 Men sol xattı tereń qayǵırıp, júregim ezilip, kóz jaslarımdı tógip otırıp jazdım. Bundaǵı maqsetim – sizlerdi qapa qılıw emes, al sizlerge degen sheksiz súyispenshiligimdi bildiriw edi.
5 Eger arańızda bir adam basqalardı qapa qılǵan bolsa, ol tek meni emes, al qanday da bir dárejede sizlerdiń hámmeńizdi qapa qılǵan boladı. Men bunı asırıp aytıp atırǵan joqpan.
6 Bul adamǵa sizlerdegi kópshilik tárepinen berilgen jaza jeterli boladı.
7 Solay etip, ol hádden tıs qayǵırmawı ushın onı keshirip, jubanısh bergenińiz maqulıraq boladı.
8 Sonlıqtan oǵan degen súyispenshiligińizdi dálillewińizdi ótinish etemen.
9 Hár bir iste sózime qulaq asatuǵınıńızdı yamasa aspaytuǵınıńızdı sınap biliw ushın, men sizlerge sol xattı jazǵan edim.
10 Sizler onı keshirseńiz, onı men de keshiremen. Eger men onı keshirgen bolsam, onı sizler ushın Masix aldında keshirdim.
11 Solay etip, shaytannıń awhaldan paydalanıp, pánt beriwine jol qoymayıq. O'ytkeni bizler onıń jawız jobalarınan xabarsız emespiz.
12 Men Masixtıń Xosh Xabarın járiyalaw ushın Troasqa barǵanımda, İyemiz maǵan kóp múmkinshilik bergen edi.
13 Degen menen, tuwısqanımız Titustı sol jerde ushırata almaǵanım sebepli, ruwxım tınıshsızlandı. Sonlıqtan sol jerdegiler menen xoshlasıp, Makedoniyaǵa kettim.
14 Qudayǵa shúkirler bolsın! Ol bizlerdi bárqulla Masixtıń jeńisiniń saltanatlı júrisinde jetelep júredi hám bizler arqalı hámme jerde Masix haqqında bilimdi xosh iyis sıyaqlı tarqatadı.
15 Sebebi bizler qutqarılıp atırǵanlar arasında da, nabıt bolıp atırǵanlar arasında da, Masixtıń Qudayǵa baǵıshlaǵan xosh iyisimiz.
16 Bizler Xosh Xabardı járiyalaǵan waqtımızda, nabıt bolıp atırǵanlar ushın ólimge aparatuǵın ólim iyisimiz. Al qutqarılıp atırǵanlar ushın ómir beretuǵın ómir iyisimiz. Bunday xızmetke ılayıqlı hesh kim joq!
17 O'ytkeni óz paydası ushın Qudaydıń sózin satıp beretuǵın kóp adamlar bar. Biraq, bizler onday adamlar emespiz. Bizler Quday tárepinen jiberilgen hám Masixqa tiyisli bolǵan adamlar sıpatında Xosh Xabardı Quday aldında haq kewil menen járiyalaymız.

2 Korint 3
1 Bizlerdi jáne ózlerin maqtap atır, dep oylaysız ba? Ayırım adamlar sıyaqlı, sizlerge kórsetiw ushın yamasa sizlerden alıp basqalarǵa kórsetiw ushın, minezlememiz jazılǵan xatlarǵa bizler mútájbiz be?
2 Bizlerdiń minezleme xatımız – sizler bolasızlar. Bul xat bizlerdiń júreklerimizde jazılǵan bolıp, onı barlıq adamlar biledi hám oqıydı.
3 Sizler haqıyqattan da, bizlerdiń xızmetimiz arqalı jazılǵan Masixtıń xatı ekenińizdi anıq kórsetesizler. Bul xat sıya menen emes, al tiri Qudaydıń Ruwxı menen jazıldı hám ol tasqa emes, al adamlardıń júreklerine oyıp jazıldı.
4 Bizler Masix arqalı Quday aldında usınday isenimge iye bolǵanımız sebepli, bulardı aytıp atırmız.
5 Bizler xızmetimizdi uqıplı bolǵanımız sebepli atqarıp atırmız, demekshi emespen. Bizlerdegi bar uqıp ózimizden shıqpaǵan, al Qudaydan berilgen.
6 Quday bizlerdi Jańa Kelisimniń xızmetshileri qıldı. Jańa Kelisim jazılǵan nızam tiykarında emes, al Muxaddes Ruwx tiykarında payda boldı. Sebebi jazılǵan nızam ólimge húkim etedi, al Muxaddes Ruwx ómir beredi.
7 Tasqa oyıp jazılǵan háriplerden ibarat bolǵan Muxaddes Nızam ullılıq penen berilgenlikten, İzrail xalqı Muwsanıń júzinen shıqqan ótkinshi nurǵa qaray almaǵan edi. O'limge húkim etetuǵın Muxaddes Nızamǵa xızmet etiw sonshelli ullı bolsa,
8 onda ómir beretuǵın Muxaddes Ruwxqa xızmet etiw onnan anaǵurlım kóp ullılıqqa iye emes pe?
9 Adamdı húkim etken Muxaddes Nızamǵa xızmet etiw ullı bolǵan bolsa, aqlanıw beretuǵın Jańa Kelisimge xızmet etiw onnan góre qanshelli ullıraq boladı!
10 Haqıyqattan da, joqarı ullılıqqa iye bolǵan Jańa Kelisim payda bolǵanda, burın ullılıqqa iye bolǵan Muxaddes Nızam óz ullılıǵın joyttı.
11 Solay etip, ótkinshi bolǵan nárse ullı bolsa, máńgi qalatuǵın nárse onnan da ullıraq.
12 Usınday úmitke iye bolǵanımız sebepli úlken batırlıq penen sóyley alamız.
13 Bizler júzindegi óship baratırǵan nurdı İzrail xalqına kórsetpew ushın júzin perde menen japqan Muwsa sıyaqlı is tutpaymız.
14 Biraq, İzrail xalqınıń júregi qaysar bolǵanlıqtan, hátte, usı kúnge deyin olar Eski Kelisimdi oqıǵanda, olardıń sanası sonday perde menen jabıwlı turǵanday boladı. O'ytkeni bul perde tek Masix arqalı alıp taslanadı.
15 Haqıyqattan da, usı kúnge deyin olar Muwsanıń kitabın oqıǵanda, júrekleri perde menen jabılǵanday bolıp túsinbeydi.
16 Degen menen, adam İyemizge júz burǵanda, sol perde alıp taslanadı.
17 İyemiz – Ruwx. İyemizdiń Ruwxı bar jerde azatlıq bar.
18 Bizlerdiń hámmemiz perdesiz júz benen İyemizdiń ullılıǵın kóremiz. Sol arqalı Oǵan uqsaw ushın ózgerip, ullılıq ústine ullılıqqa erisip baramız. Bul Ruwx bolǵan İyemizdiń járdeminde iske asadı.

2 Korint 4
1 Sonlıqtan biz xızmetshiler bul xızmetti Qudaydıń miyrim-shápááti menen islep atırǵanımız sebepli, ruwxımızdı túsirmeymiz.
2 Bizler jasırın hám uyat islerimizdi tasladıq, hiylekerlik penen háreket qılmaymız. Qudaydıń sózin burmalamay, haqıyqattı ashıq aytıwımız arqalı ózimizdi Quday aldında hár bir adamnıń hújdanına tapsıramız.
3 Eger bizler járiyalap atırǵan Xosh Xabar jabıq bolsa, ol nabıt bolatuǵınlar ushın jabıq boladı.
4 İsenbeytuǵın bunday adamlar Xosh Xabardıń jaqtısın kórmesin dep, bul dúnyanıń hákimi – shaytan olardıń júrek kózlerin soqır etken. Xosh Xabar Qudaydıń qanday ekenin kórsetken Masixtıń dańqın bildiredi.
5 Bizler ózlerimiz haqqında járiyalap atırǵan joqpız. Al Masix İysanı hámmemizdiń İyemiz dep, İysa ushın sizlerdiń xızmetshilerińiz ekenligimiz haqqında járiyalap atırmız.
6 Sebebi «Karańǵılıqtan nur jarqırasın», – dep buyırǵan Quday Masixtıń júzinde jarqıraǵan O'ziniń dańqın biliwimiz ushın júreklerimizdi jaqtı qıldı.
7 Biz elshiler usı ǵáziyneni ılay ıdıs sıyaqlı bolǵan denemizde alıp júrmiz. Bul ullı qúdirettiń bizlerden emes, al Qudaydan ekenligi kórinip tur.
8 Bizler hár tárepleme qısqıdamız, biraq ezilmeymiz. Albıraymız, biraq úmitsizlikke berilmeymiz.
9 Kuwdalanamız, biraq Quday bizlerdi taslap ketpeydi. Bizlerdi jıǵıltadı, biraq joq bolıp ketpeymiz.
10 İysanıń ómiri denemizde ashıq kórinsin dep, bizler bárqulla azap shegip, İysanıń ólimine sherik bolamız.
11 O'ytkeni İysanıń ómiri biziń óletuǵın denemizde ashıq kórinsin dep, jasap atırǵan bizler İysa ushın ólim qáwpine úzliksiz duwshar bolıp atırmız.
12 Solay etip, bizlerdiń ólim qáwpine duwshar bolıp atırǵanımız arqalı sizler máńgilik ómirge erisip atırsızlar.
13 Zaburda: «Men isendim hám sonıń ushın sóyledim», – dep jazılǵan. Usınday isenimdi payda etken Muxaddes Ruwxqa iye bolǵanımız sebepli, bizler de isenemiz hám sonlıqtan sóyleymiz.
14 Sebebi İyemiz İysanı ólimnen tiriltken Qudaydıń bizlerdi de İysa menen birge tiriltetuǵının hám sizler menen birlikte O'ziniń aldında turǵızıp qoyatuǵının bilemiz.
15 Bulardıń hámmesi sizlerdiń paydańız ushın bolıp atır. Solay etip, bizlerdiń basımızdan keshirgen qıyınshılıqlarımız sebepli, Qudaydıń sizlerge degen miyrimi artadı. Sol miyrim ele de kóp adamlarǵa jetip barıwı arqalı Qudayǵa kóp shúkirlikler aytıladı hám Ol dańqqa bólenedi.
16 Sonlıqtan ruwxımızdı túsirmeymiz. Bizlerdiń kórinetuǵın denemiz tozıp baratırǵan bolsa da, ishki dúnyamız kúnnen-kúnge jańalanıp atır.
17 O'ytkeni házirgi ótkinshi hám arzımas qıyınshılıqlarımız bizlerge hádden tıs ullı hám máńgilik dańq alıp keledi.
18 Bizler kózge kórinetuǵın qıyınshılıqlarǵa emes, al kózge kórinbeytuǵın ullılıqqa qaraymız. Sebebi kózge kórinetuǵın nárseler ótkinshi, al kózge kórinbeytuǵın nárseler máńgi boladı.

2 Korint 5
1 Bizler ishinde jasap atırǵan dúnyadaǵı bul shatırımız, yaǵnıy denemiz qıyralǵanda, Quday bizlerge adamnıń qolı menen qurılmaǵan aspandaǵı máńgilik úyimizdi, yaǵnıy jańa deneni beretuǵının bilemiz.
2 Aspandaǵı úyimizdi, yaǵnıy jańa denemizdi kiyim sıyaqlı kiyiwdi qattı kúsep, házir bizler dúnyadaǵı shatırımızda, yaǵnıy denemizde «ah» urmaqtamız.
3 Onı kiysek, bizler jalańash qalmaymız.
4 Bizler dúnyadaǵı shatırımızda, yaǵnıy denemizde jasap júrip, awır júk astında qıynalmaqtamız. Negizinde dúnyadaǵı denemizdi sheship taslawdı emes, al onıń ústinen aspandaǵı denemizdi kiyiwdi qáleymiz. Solay etip, óletuǵın dene máńgilik ómir tárepinen jutıp jiberiledi.
5 Bizlerdi usı ushın tayarlaǵan hám bunıń girewi sıpatında bizlerge Muxaddes Ruwxtı bergen Qudaydıń O'zi boladı.
6 Sonlıqtan denede jasap atırǵan waqtımızda İyemizdiń aspandaǵı mákanınan uzaqta ekenimizdi bilsek te, bizler bárqulla batırlıqqa iyemiz.
7 O'ytkeni bizler kózge kórinetuǵın nárselerge emes, al isenimimizge súyenip jasaymız.
8 Awa, batırlıqqa iyemiz hám deneden shıǵıp, İyemiz benen birge jasaǵanımız jaqsıraq dep oylaymız.
9 Biraq denede jasasaq ta, deneden shıǵıp ketsek te, bizler İyemizdiń kewlinen shıǵıwǵa qattı tırısamız.
10 Sebebi denede jasaǵan waqtımızda islegen jaqsı isimiz ushın da, jaman isimiz ushın da ılayıqlı baha alıw ushın, hár birimiz Masixtıń húkim gúrsisiniń aldında turıwımız kerek.
11 Solay etip, bizler İyemizden qorqıwdıń ne ekenin bilgenimiz sebepli, adamlardı aqıllandırıwǵa háreket etemiz. Bizlerdiń qanday ekenligimiz Qudayǵa ayan. Bizlerdiń qanday ekenligimizdi sizler de jaqsı biletuǵınıńızdan úmit etemen.
12 Bizler jáne sizlerge ózlerimizdi usınıwǵa háreket etip atırǵan joqpız. Biraq ishki dúnyası menen emes, al sırtqı kórinisi menen maqtanatuǵın adamlarǵa ılayıqlı juwap beriwińiz ushın, sizlerge bizler menen maqtanıwǵa múmkinshilik berip atırmız.
13 Eger bizler aqılımızdan azǵanday bolıp kórinsek, onda bul Quday ushın. Eger esimiz durıs bolıp kórinse, onda bul sizler ushın.
14 Usılay islewge bizlerdi Masixtıń súyispenshiligi májbúr etedi. O'ytkeni bir Adam, yaǵnıy Masix hámme ushın ólgenlikten, hámme Onıń ólimine sherik bolǵan boladı, degen juwmaqqa keldik.
15 Awa, Masix hámme ushın óldi. Solay eken, jasap atırǵanlar endi ózleri ushın emes, al ózleri ushın ólgen hám qayta tirilgen Masix ushın jasawı shárt.
16 Sonlıqtan bizler endi hesh kimge dúnyanıń kóz qarası menen qaramaymız. Masixqa burın usılay qaraǵan bolsaq ta, endi olay qaramaymız.
17 Solay etip, kim de kim Masix penen baylanısqa iye bolsa, ol – jańa jaratılıs. Eski nárseler ótip ketti, minekey, endi hámmesi jańa boldı.
18 Bunıń hámmesi Qudaydan. Quday Masix arqalı bizlerdi O'zi menen jarastırdı hám adamlardı O'zi menen jarastırıw xızmetin bizlerge tapsırdı.
19 Yaǵnıy, Quday Masix arqalı dúnyanı O'zi menen jarastırıp, adamlardıń gúnaların esapqa almadı hám usı jarastırıwshı sózlerdi bizlerge berdi.
20 Solay etip, bizler Masixtıń elshilerimiz. Qudaydıń O'zi bizler arqalı sizlerge aqıl-násiyat berip atır. Masixtıń atınan jalbarınamız: Quday menen jarasıńlar!
21 Quday bizlerdiń gúnalarımızdı hesh qashan gúna islemegen Masixqa júkledi. Masix penen baylanısqa iye bolǵan bizler Quday aldında usı arqalı aqlandıq.

2 Korint 6
1 Quday menen birge miynet etip atırǵan bizler ózlerińiz qabıl qılǵan Onıń miyrimine itibarsızlıq penen qaramawıńızdı sizlerden ótinish etemiz.
2 Sebebi Quday bılay deydi: «Meniń miyrimim beriletuǵın waqıtta seni esittim, Kutqarılıw kúninde saǵan járdem berdim». Minekey, házir Qudaydıń miyrimi beriletuǵın waqıt boldı! Minekey, házir qutqarılıw kúni keldi!
3 Xızmetimizge sóz kelmesin dep, hesh kimge hesh bir nársede tosqınlıq jasamaymız.
4 Al hámme nársede Qudaydıń xızmetkerleri sıpatında is tutamız: qıyınshılıq kórsek te, mútájlikte hám awır jaǵdaylarda qalsaq ta, sheksiz sabırlı boldıq.
5 Jáne de, tayaq jedik, qamaqta otırdıq, topalań ishinde qaldıq, awır miynet ettik, túnlerdi uyqısız ótkizdik, ash qaldıq.
6 Solay bolsa da, bizler pák boldıq, durıs túsinik, shıdamlılıq, keń kewil, Muxaddes Ruwx hám haqıyqıy súyispenshilik penen jasadıq.
7 Haqıyqat sózin aytıp, Qudaydıń qúdiretin kórsettik. Oń hám shep qolımızda haqlıq quralın uslap júrdik.
8 Bizlerdi húrmet etedi hám masqaralaydı da, bizlerge sógis aytadı hám maqtaydı da. Bizlerdi ótirikshiler dep esaplaydı, biraq bizler haqıyqattı aytamız.
9 Bizlerdi belgisiz adamlar dep sanaydı, biraq bizler hámmege belgilimiz. Bizlerdi ólgen dep esaplaydı, biraq, mine, bizler tirimiz. Jazalanıp tayaq jesek te, ólmey atırmız.
10 Bizlerdi qapa qıladı, biraq bizler bárqulla quwanıshlımız. Jarlımız, biraq kóp adamlardı bayıtamız. Hesh nársemiz bolmasa da, hámme nársege iyemiz.
11 Háy korinfliler, bizler sizlerge ashıq sóylep, júregimizdi keń ashtıq.
12 Sizlerden miyrimimizdi ayamadıq, biraq sizler bizlerden óz miyrimińizdi ayadıńız.
13 Sizlerge balalarıma sóylegendey, sóylep atırman: bizler sıyaqlı, sizler de bizlerge júreklerińizdi keń ashıńlar.
14 İsenbeytuǵınlar menen birge bir moyıntırıqtıń astına kirmeńler. O'ytkeni haqlıq penen nızamsızlıqtıń arasında qanday uqsaslıq bar? Nur menen qarańǵılıqtıń arasında qanday baylanıs bar?
15 Masix penen shaytannıń arasında qanday kelisim hám isenetuǵın adam menen isenbeytuǵın adamnıń arasında qanday sheriklik bolıwı múmkin?
16 Qudaydıń ibadatxanası menen butlar arasında qanday birlik bolıwı múmkin? Hesh qanday! Sebebi bizler tiri Qudaydıń ibadatxanasımız. Quday bılay deydi: «Men olar arasında jasap, Olar arasında júretuǵın bolaman». «Men olardıń Qudayı bolaman, Olar Meniń xalqım boladı».
17 Sol sebepten Quday İyemiz bılay deydi: «İsenbeytuǵın adamlar arasınan shıǵıp, olardan bóleklenińler. Haram nársege qol tiygizbeńler, Sonda Men sizlerdi qabıl etemen».
18 Jáne de, hámme nársege qúdiretli Quday İyemiz bılay deydi: «Men sizlerge A'ke bolaman, Sizler Meniń ul-qızlarım bolasızlar».

2 Korint 7
1 Solay etip, súyikli tuwısqanlarım, usınday wádelerge iye bolǵanımız sebepli, denemizdi hám ruwxımızdı iplaslaytuǵın hár bir nárseden ózlerimizdi tazalayıq. Qudaydan qorqıp jasap, minsiz muxaddeslikke jetilisip barayıq.
2 Bizlerge júreklerińizdi keń ashıńlar. Bizler hesh kimge jamanlıq islemedik, hesh kimdi joldan azǵırmadıq, hesh kimdi aldap, haqısın jemedik.
3 Bunı sizlerdi ayıplaw ushın aytıp atırǵan joqpan. O'ytkeni burın aytqanımday, sizler bizlerdiń júregimizdesiz. Sizler menen birge óliwge de, jasawǵa da qayılmız.
4 Meniń sizlerge degen isenimim kúshli hám men sizler menen kóp maqtanaman. Kıyınshılıqlarımız kóp bolsa da, men sizler sebepli sheksiz quwanısh alıp, jubanıshqa bólendim.
5 Bizler Makedoniyaǵa kelgenimizden keyin de denemiz hesh tınısh tappay, hár tárepleme qıyınshılıq kórdik: sırtta jánjel, júregimizde qorqınısh bar edi.
6 Biraq, ruwxı túsken adamlarǵa jubanısh beriwshi Quday Titustıń sizler betten qaytıp kelgeni arqalı bizlerge jubanısh berdi.
7 Bizler tek onıń qaytıp kelgeni arqalı emes, al sizlerdiń oǵan bergen jubanıshıńız arqalı da jubanısh aldıq. Titus bizlerge sizlerdiń meni qanshelli saǵınǵanıńızdı, qılǵan is-háreketlerińiz sebepli ókinip atırǵanıńızdı hám meni jaqlawǵa urınıp atırǵanıńızdı aytıp bergende, men onnan beter quwanıp kettim.
8 Men jazǵan xatım menen sizlerdi qapa qılǵan bolsam da, ókinbeymen. Sol xatımnıń sizlerdi az-maz waqıtqa qapa qılǵanın bilgenimde, men ókingen edim.
9 Biraq, endi quwanıp atırman. Men sizlerdiń qapa bolǵanıńızǵa emes, al bul qapashılıqtıń sizlerdi táwbege ákelgenine quwanıp atırman. Bul qapashılıq Qudaydıń qálewi boyınsha bolǵanlıqtan, sizler bizler sebepli hesh qanday zıyan kórmedińler.
10 Sebebi Qudaydıń qálewi menen berilgen qapashılıq adamdı táwbege alıp keledi hám adam bul arqalı qutqarılıw aladı. Bunday qapashılıq ókiniw alıp kelmeydi. Biraq, dúnyanıń qapashılıǵı ólimge alıp baradı.
11 Karańlar, Qudaydıń qálewi menen bolǵan bul qapashılıq sizlerde qanshelli inta, óz pákligińizdi dálillewge qattı umtılıw, nahaqlıqqa degen kúshli ǵázep, qanshelli qorqınısh, maǵan degen sonshelli saǵınısh, qanshelli talpınıw hám ayıpker adamdı jazalawǵa kúshli tilek oyattı. Sizler sol iste ózlerińizdiń hár tárepleme pák ekenińizdi kórsettińiz.
12 Sizlerge bunnan aldıńǵı xattı jazǵanımda, nahaqlıq islegen adam yamasa nahaqlıqtan jábir kórgen adam sebepli jazǵan joqpan. Al, sizlerdiń bizlerge degen ıqlasıńızdıń Quday aldında ayan bolıwı ushın jazǵan edim.
13 Bizler bulardıń hámmesi arqalı jubanısh taptıq. Jubanıshımızǵa qosımsha Titustıń quwanıshı bizlerdi onnan da kóbirek quwandırdı. O'ytkeni sizlerdiń hámmeńiz onıń ruwxın kóteripsiz.
14 Men sizlerdi onıń aldında maqtaǵan edim, sizler meni uyatqa qaldırmadıńlar. Sizlerge aytqan hár bir sózimiz haqıyqat bolǵanı sıyaqlı, sizlerdi Titusqa aytıp maqtaǵan sózlerimiz de haqıyqat bolıp shıqtı.
15 Ol hámmeńizdiń sózge boysınatuǵınıńızdı, ózin húrmet hám izzet penen qabıl alǵanıńızdı eske alıp, onıń sizlerge degen súyispenshiligi jáne de artıp atır.
16 Solay etip, men sizlerge hár bir iste isene alatuǵınım sebepli quwanaman.

2 Korint 8
1 Tuwısqanlar, bizler sizlerge Qudaydıń Makedoniyadaǵı iseniwshi jámáátlerge bergen miyrimi haqqında bildirgimiz keledi.
2 Olar awır qıyınshılıqlar menen sınalǵan bolsa da, quwanıshqa tolıp, júdá kámbaǵal bolsa da, sheksiz saqıylıq kórsetti.
3 Jaǵdayları kótergenshe, hátte, jaǵdaylarınan artıq dárejede olardıń óz qálewi menen saqıylıq kórsetkenine men ózim gúwalıq beremen.
4 Olar Yahudiyadaǵı iseniwshilerge beriletuǵın járdemge, yaǵnıy usı qayırlı iske qatnasıwdı ótinish etip, bizlerge jalbarınǵan edi.
5 Olar bizler úmit etkenimizden de zıyat berip, Qudaydıń qálewi menen ózlerin birinshiden İyemizge, sońınan bizlerge baǵıshladı.
6 Sonlıqtan burın sizlerdiń arańızda bul qayırlı isti baslaǵan Titustan onı juwmaqlawın ótindik.
7 Sizler Masixqa degen isenimde, Qudaydıń sózin sóylewde, haqıyqattı biliwde, inta menen xızmet etiwde, bizlerge degen súyispenshilikte, ulıwma hámme nársede ústinsiz. Sol sıyaqlı, bul qayırlı iste de sizlerdiń ústin bolıwıńızdı qáleymiz.
8 Bunı buyrıq retinde aytıp atırǵan joqpan. Al, basqa jámáátlerdiń intası haqqında aytıp, sizlerdiń súyispenshiligińizdiń haqıyqıylıǵın sınap kórip atırman.
9 Sebebi sizler İyemiz İysa Masixtıń miyrimin bilesizler: Ol O'zi bay bola tura, sizler ushın bul dúnyada jarlı boldı. Onıń jarlılıǵı menen sizler ruwxıy baylıqqa iye boldıńız.
10 Bul boyınsha men sizlerge bir paydalı keńes beremen. Sizler ótken jılı óz qálewińiz benen járdem aqshanı jıynawdı birinshi bolıp baslaǵan edińler.
11 Endi sol isti aqırına deyin jetkizgenińiz maqul. Solay etip, basta qanday inta menen baslaǵan bolsańız, sonday inta menen juwmaqlawǵa qollarıńızdan kelgenshe tırısıwıńız tiyis.
12 Eger sizler ózlerińizde bar nárseni inta menen berseńiz, Quday onı ırzashılıq penen qabıl etedi. Biraq, Ol sizlerde joq nárseni talap etpeydi.
13 Basqalardıń awhalın jeńilletiw ushın sizlerge awırmanlıq salıw kerek, demekshi emespen. Al teńlik bolıwı kerek, demekshimen.
14 Házirgi sizlerdegi molshılıq olardıń jetpey turǵan nársesin tolıqtıradı. Al sońınan olardaǵı molshılıq sizlerdegi jetpey turǵan nárseni tolıqtıradı. Solay etip, teńlik boladı.
15 Muxaddes Jazıwda: «Kóp jıynaǵan adamnıń artıq nársesi, az jıynaǵan adamnıń kem nársesi bolmadı», – dep aytılǵanday boladı.
16 Meniń kewlimdegi sizlerge degen intanı Titustıń da kewline salǵan Qudayǵa shúkirler bolsın!
17 O'ytkeni ol tek bizlerdiń ótinishimiz boyınsha emes, al ózinde sizlerge degen tereń inta bolǵanlıqtan, óz qálewi menen sizlerge baratır.
18 Onıń menen birge bir tuwısqanımızdı da jiberip atırmız. Ol Xosh Xabardı járiyalaw boyınsha barlıq iseniwshi jámáátler tárepinen maqtawǵa erisken adam.
19 Bunıń ústine, bul tuwısqanımızdı bizler islep atırǵan usı qayırlı xızmette joldas bolsın dep, iseniwshi jámáátler saylap qoyǵan edi. Bizler İyemizdiń dańqı ushın hám járdem beriwge intalı ekenimizdi kórsetiwimiz ushın usı qayırlı xızmetti islep atırmız.
20 Kóp aqshalar menen baylanıslı bolǵan bul xızmetimizde bizlerdi hesh kim ayıplay almawı ushın, bizler saqlıq penen is tutıp atırmız.
21 Sebebi bizler tek İyemizdiń názerinde emes, al adamlardıń názerinde de durıs bolǵan nárseni islewge tırısıp atırmız.
22 Bizler jańaǵı tuwısqanlarımız benen birlikte jáne bir tuwısqanımızdı da jiberip atırmız. Bul tuwısqanımızdı talay mártebe hám hár túrli jaǵdaylarda sınap, onıń intalı ekenin kórdik. Endi onıń sizlerge degen isenimi kúsheygenlikten, intası da artıp atır.
23 Titusqa kelsek, ol meniń sherigim hám sizler ushın meniń menen birge miynet etetuǵın xızmetshi. Onıń qasındaǵı eki tuwısqanımız – iseniwshi jámáátlerdiń wákilleri hám Masixqa dańq keltiretuǵın adamlar.
24 Solay etip, sizler bul adamlarǵa degen súyispenshiligińizdi dálilleńler. Bul arqalı olardı jibergen iseniwshi jámáátlerge bizlerdiń sizler menen maqtanatuǵınımızdıń durıs ekenin kórsetińler.

2 Korint 9
1 Yahudiyadaǵı iseniwshilerge jiberiletuǵın bul járdemge baylanıslı sizlerge jazıwdıń hájeti joq.
2 O'ytkeni sizlerdiń járdemge tayar ekenligińizdi bilemen. «Axaya úlkesindegiler ótken jıldan beri tayar», – dep men Makedoniyadaǵılar aldında sizler menen maqtanıp júrmen. Sizlerdiń intańız olardıń kóbisin háreketke keltirdi.
3 Bul nársede sizler menen maqtanǵanım bosqa shıqpasın dep hám ózim aytqanımday, sizlerdi tayar turasız dep, usı tuwısqanlarımızdı sizlerge jiberip atırman.
4 Sebebi ayırım makedoniyalılar meniń menen birge sizlerge barıp, sizlerdiń tayar emes ekenligińizdi kórse, sizlerge qattı isengen bizler uyatqa qalamız, sizler de sózsiz uyatqa qalasız.
5 Sonlıqtan men usı tuwısqanlarımızdan ózimnen burın sizlerge barıwdı hám sizlerdiń wáde etken járdemińizdi aldın ala tayarlap qoyıwdı ótinish etkenim durıs dep oyladım. Solay etip, sizler beretuǵın bul járdem májbúriy túrde berilgen salıqtay emes, al ırazılıq penen berilgen sıyday bolsın.
6 Mınanı umıtpańlar: sıqmarlanıp ekken adam az oradı, saqıylıq penen ekken adam kóp oradı.
7 Hár bir adam qıynalıp yamasa májbúriy túrde emes, al kewlinen shıqqanın bersin. O'ytkeni Quday ırazı bolıp bergen adamdı súyedi.
8 Jáne de, Quday sizlerdi mol miyrim menen bayıtıwǵa qúdiretli. Solay etip, barlıq waqıtta hámme nárseńiz jeterli bolıp, hár qanday jaqsı iske bay bolasızlar.
9 Sonlıqtan Muxaddes Jazıwda bılay delingen: «Ol ózinikin saqıylıq penen tarqatıp, jarlılarǵa berdi, Onıń haqlıǵı máńgige bar boladı».
10 Diyxanǵa sebiw ushın tuqım, jew ushın nan beretuǵın Quday sizlerdiń saqıylıq penen ekken eginińizdiń zúráátin mol qılıp beredi hám haqlıǵıńızdıń jemisin arttıradı.
11 Awa, Quday sizlerdi hár tárepleme bayıtadı. Solay etip, sizler saqıy bolasızlar hám bizler sizlerdiń saqıylıq penen bergen sıylarıńızdı aparǵanımızda, alǵan adamlar Qudayǵa shúkirlik bildiredi.
12 Sizlerdiń bul xızmetińiz tek Yahudiyadaǵı iseniwshilerdiń mútájliklerin tolıqtırıp qoymay, kóp adamlardıń Qudayǵa sheksiz shúkirlik aytıwına sebep boladı.
13 Sizlerdiń bul xızmetińiz sebepli, olar Qudayǵa alǵıslar aytadı. Sebebi sizlerdiń bul xızmetińiz ózlerińiz moyınlaǵan Masixtıń Xosh Xabarına boysınatuǵınıńızdı, Yahudiyadaǵı muxaddesler hám kóp basqa adamlar menen saqıylıq penen bólisip atırǵanıńızdı dálilleydi.
14 Jáne de, Qudaydıń sizlerge bergen mol miyrimi sebepli, Yahudiyadaǵılar sizlerdi kóriwdi árman etip, sizler ushın duwa etedi.
15 Sóz benen táriyiplep jetkiziw qıyın bolǵan Qudaydıń sıyı, yaǵnıy Onıń Ulı ushın Qudayǵa shúkirler bolsın!

2 Korint 10
1 «Bizler menen birge bolǵan waqtında juwas, biraq aramızda bolmaǵan waqtında qatal», – dep ayırımlarıńız sóz qılatuǵın men, Pavel, Masixtıń múláyimliligi hám sabırlılıǵı menen sizlerden ótinemen:
2 sizlerge barǵanımda, ózimdi qatal tutıwǵa májbúr qılmańlar. O'ytkeni bizlerdi bul dúnyadaǵı adamlar sıyaqlı denesiniń qálewi boyınsha jasap atır, dep sanaytuǵın geybirewlerge qarsı qatal bolaman degen niyetim bar.
3 Bizler dúnyada jasap atırǵan bolsaq ta, dúnyanıń jolı menen urıspaymız.
4 Bizlerdiń urısımızdıń quralları dúnyaǵa tiyisli qurallar emes, al dushpannıń bekkem qorǵanların qıyratatuǵın Qudaydıń qúdiretine iye bolǵan qurallar.
5 Sol qurallar menen sandıraq sózlerdi hám Qudaydı biliwge tosqınlıq qılatuǵın hár qanday menmenlikti joq qılamız, Masixqa boysınbaytuǵın hár bir oy-pikirdi Masixqa tutqın etip boysındıramız.
6 Sizler Masixqa tolıq boysınǵanıńızda, Oǵan boysınbaǵan arańızdaǵı hár bir adamdı jazalawǵa tayarmız.
7 Sizler tek sırtqı kóriniske qarap baha beresizler. Eger kim de kim óziniń Masixqa tiyisli ekenine isense, onda ol bizlerdiń de Masixqa tiyisli ekenimizdi bilsin.
8 İyemizdiń bizlerge bergen biyligi menen biraz kóbirek maqtansam da, uyalmayman. Bul biylik sizlerdi qulatıw ushın emes, al tiklew ushın berilgen.
9 Men xatlarım menen sizlerdi qorqıtıp atırǵanday bolıp kóringim kelmeydi.
10 Sebebi geybirewler: «Xatlarında ol qatal hám kúshli, biraq júzbe-júz kóriskenimizde hálsiz hám sózge de sheber emes», – deydi eken.
11 Biraq, bunday adamlar bilip qoysın: sizlerden uzaqta bolıp, xatlarımızda ne desek, arańızda bolǵanımızda da, solay is tutamız.
12 O'zlerin áhmiyetli etip kórsetip atırǵan ayırım adamlar menen ózlerimizdi teńlestirgimiz yamasa salıstırǵımız kelmeydi. Olar ózlerin óz ólshemleri menen bahalaydı hám ózlerin ózleri menen ǵana salıstıradı. Olar qanshelli aqılsız!
13 Biraq, bizler hádden tıs dárejede maqtanbaymız. Al, Qudaydıń bizler ushın belgilegen jer shegarası ishindegi miynetimiz benen maqtanamız. Bizlerdiń arańızda islegen miynetimiz de usı jer shegarası ishinde islendi.
14 Sizler jasaytuǵın jer usı jer shegarası ishinde jaylasqanlıqtan, bizler sizlerge Masixtıń Xosh Xabarın birinshi bolıp jetkizgenimizde, shegaradan tıs shıǵıp ketpedik.
15 Bizler basqalardıń miyneti menen maqtanıp háddimizden aspaymız. Kerisinshe, isenimińizdiń ósiwi menen arańızdaǵı miynetimizdiń kólemi keńeye beriwinen úmit etemiz.
16 Solay etip, bizler Xosh Xabardı sizlerden uzaǵıraq jerlerge járiyalay alamız. O'ytkeni basqanıń islegen xızmeti menen maqtanıwdı qálemeymiz.
17 Muxaddes Jazıwda aytılǵanday: «Maqtanatuǵın adam İyemiz benen maqtansın».
18 Sebebi ózin ózi maqtaǵan adam emes, al İyemiz maqtaǵan adam haqıyqattan qádirleniwge ılayıqlı.

2 Korint 11
1 Meniń biraz aqılsız adamday bolıp endi aytatuǵın sózlerime sizlerdiń shıdawıńızdı qáler edim. Awa, men sizlerden usını ótinish etemen!
2 Sizlerdi Qudaydıń qızǵanıshı menen qızǵanaman. O'ytkeni men sizlerdi bir pák qız sıyaqlı jalǵız kúyewge, yaǵnıy Masixqa usınıp, Oǵan nekeledim.
3 Biraq, jılannıń Hawa-eneni hiylekerlik penen aldaǵanınday, sizlerdiń aqıl-oylarıńızdıń da buzılıp, Masixqa degen haqıyqıy hám pák sadıqlıqtan awıp ketiwinen qorqaman.
4 Sebebi birew kelip, bizler járiyalaǵan İysanı basqasha qılıp járiyalaǵanda, sizler isenesizler. Jáne de, ózlerińiz alǵan Muxaddes Ruwxtan basqa bir ruwxtı hám ózlerińiz qabıl etken Xosh Xabardan basqa bir «xosh xabardı» ańsat qabıl etesizler.
5 Sizler «mártebeli elshiler» dep ataytuǵın sol adamlardan men ózimdi hesh bir nársede kem sanamayman!
6 Men sózge sheber bolmasam da, bilimim jetkilikli. Bunı sizlerge hár qanday jaǵdayda hám hár tárepleme ashıq kórsettik.
7 Sizlerdiń mártebeli bolıwıńız ushın, men ózimdi pás qoyıp, Qudaydıń Xosh Xabarın sizlerge esheyin járiyaladım. Meniń usılay islegenim gúna ma?
8 Sizlerge xızmet etiw ushın, men basqa iseniwshi jámáátlerden aqshalay járdem alıp, olardı tonaǵanday boldım.
9 Arańızda bolǵan waqtımda mútájligim bolsa da, hesh birińizge awırmanlıq salmadım. O'ytkeni Makedoniyadan kelgen tuwısqanlarımız mútájliklerimniń ornın toltırdı. Men sizlerge hesh bir nársede awırmanlıq salmawǵa tırıstım hám bunnan bılay da tırısa beremen.
10 O'zimdegi Masixtıń haqıyqatı menen bildiremen: Axaya úlkesindegi hesh bir adam meniń usı maqtanıwımdı toqtata almaydı.
11 Men ne sebepten usılay islep atırman? Sizlerdi súymegenim sebepli me? Meniń sizlerdi súyetuǵınımdı Quday biledi.
12 O'zlerin bizlerge teńlestirmekshi bolıp maqtanıp atırǵan sol adamlarǵa jol bermew ushın, men sizlerge awırmanlıq salmadım hám solay islewdi dawam ete beremen.
13 Sebebi jalǵan elshiler hám ótirik jumısshılar bolǵan bunday adamlar ózlerin Masixtıń elshileri qılıp kórsetedi.
14 Biraq, bul tań qalarlıq nárse emes. Shaytan da ózin nur perishtesi qılıp kórsetedi-ǵo.
15 Sonlıqtan onıń xızmetshileriniń ózlerin haqıyqattıń xızmetshileri qılıp kórsetiwi de tań qalarlıq nárse emes. Quday aqırında bunday adamlarǵa islegen islerine qaray ılayıqlı jaza beredi.
16 Men jáne tákirarlap aytaman: hesh kim meni aqılsız dep sanamasın. Eger sizler aqılsız dep sanasańız, meni hesh bolmasa aqılsız adam sıpatında qabıl etińler, sonda men de az-maz maqtanayın.
17 Sóylep atırǵan sózlerimdi İyemizdiń basqarıwında aytıp atırǵan joqpan, al ózine isenetuǵın aqılsız maqtanshaqtay bolıp aytıp atırman.
18 Kópler ózleri menen dúnyanıń kóz qarası boyınsha maqtanǵanlıqtan, men de maqtanajaqpan.
19 Sizler ózlerińizdi sonday aqıllımız dep sanap turıp, aqılsızlarǵa jan-jan dep shıdaysızlar!
20 Birew sizlerdi qul qılsa da, haqıńızdı jese de, talasa da, ózin sizlerden joqarı tutıp, ústemlik etse de yamasa betińizge shapalaq penen ursa da shıdaysızlar.
21 Biraq, sizlerdiń oyıńız boyınsha hálsiz bolıp esaplanǵan bizler bunday islerdi islewge uyalamız! Degen menen, birewdiń ne menen bolsa da maqtanıwǵa batılı barsa, meniń de maqtanıwǵa batılım jetedi. Men bunı aqılsız adam sıyaqlı aytıp atırman.
22 Sol jalǵan elshiler yahudiymiz dey me? Men de yahudiymen. Olar izraillılarmız dey me? Men de izraillıman. Olar İbrayımnıń urpaǵımız dey me? Men de İbrayımnıń urpaǵıman.
23 Olar Masixtıń xızmetkerlerimiz dey me? Aqıldan azǵan adam sıyaqlı aytıp atırman: men Masixqa olardan góre kóbirek xızmet ettim. Men olarǵa qaraǵanda kóbirek miynet ettim, kóp mártebe qamaqta boldım, sansız ret tayaq jedim hám talay mártebe ólim menen júzbe-júz ushırastım.
24 Yahudiylerden bir kem qırıqtan, bes ret qamshı jedim.
25 U'sh mártebe tayaq jedim, bir mártebe tas penen urdı. U'sh mártebe kemede apatqa ushırap, bir kún, bir tún teńizde ıǵıp júrdim.
26 Kóp mártebe saparǵa shıqqanımda, qáwip astında boldım: dáryalardaǵı suw tasqını sebepli, qaraqshılar sebepli, óz milletimniń adamları sebepli hám basqa millet adamları sebepli, jáne qalada, shólde, teńizde hám jalǵan tuwısqanlar sebepli qáwip-qáterge ushıradım.
27 Awır miynet etip, qıyınshılıq kórdim. Kóp túnlerdi uyqısız ótkizdim, ashlıq hám shóldi basımnan keshirdim. Talay mártebe awqatsız qalıp, suwıqta kiyimsiz boldım.
28 Bulardıń hámmesinen tısqarı, kún sayın barlıq iseniwshi jámáátlerdiń ǵam-táshiwishleri eńsemdi basıp, meni oylandıradı.
29 Kaysı dármensizler menen, men birge dármensizlenbedim? Kaysı azǵırılǵan adam ushın, men kúyip-janbadım?
30 Sizler meni maqtanıwǵa májbúr etkenińiz sebepli, men hálsizligimdi kórsetken nárseler menen maqtanaman.
31 İyemiz İysanıń A'kesi, máńgige alǵıslanatuǵın Quday biledi: men ótirik sóylep atırǵan joqpan.
32 Men Damask qalasında bolǵanımda, Aretas patshanıń qol astındaǵı bir hákim qala dárwazasın qarawıllatıp, meni qolǵa almaqshı boldı.
33 Biraq, iseniwshi tuwısqanlarımız meni sebetke salıp, qala diywalındaǵı terezeden túsirip jiberdi hám men usılay etip onıń qolınan qashıp qutıldım.

2 Korint 12
1 Maqtanıwdıń hesh qanday paydası joq bolsa da, endi men İyemiz kórsetken kórinisler hám ayanlar haqqında aytpaqshıman.
2 Men Masixqa isenetuǵın bir adamdı tanıyman. Ol bunnan on tórt jıl burın úshinshi aspanǵa kóterilip áketilgen edi. Ol sol waqıtta denede boldı ma yamasa deneden shıǵıp ruwxta boldı ma, men bunı bilmeymen, Quday biledi.
3 -
4 Bul adam haqqında mınanı bilemen: ol jánnetke kóterilip aparıldı. Ol sol jerde aytıp jetkiziw múmkin bolmaǵan hám adam balasına aytıwǵa ruxsat etilmegen sózlerdi esitti. Biraq, ol denede boldı ma yamasa deneden shıǵıp, ruwxta boldı ma bilmeymen, bunı Quday biledi.
5 Men usınday adam menen maqtanaman. Biraq, ózime kelsem, tek ózimdegi hálsizlikten basqa hesh nársem menen maqtanbayman.
6 Maqtanıwdı qálegen jaǵdayımda da men aqılsız bolmayman. O'ytkeni men haqıyqattı aytıp atırman. Biraq, hesh kim men tuwralı hádden tıs joqarı pikirge iye bolmay, meni tek mennen esitkenleri yamasa kórgenleri boyınsha bahalawı ushın, men ózimdi maqtanıwdan tıyıp atırman.
7 Qudaydıń maǵan bergen ájayıp ayanları sebepli ózimdi joqarı tutpawım ushın, Ol deneme bir tiken, yaǵnıy meni qıynaytuǵın shaytannıń bir perishtesin berip, meni menmenlikten saqlap kiyatır.
8 Bunı mennen alıp taslawdı sorap, İyemizge úsh mártebe jalbarınǵan edim.
9 Biraq, İyemiz maǵan: «Saǵan bergen miyrimim jetedi. Sebebi Meniń qúdiretim hálsizlik arqalı tolıq kórsetiledi», – dedi. Sonlıqtan Masixtıń qúdireti mende bolsın dep, men hálsizliklerime ele de kóbirek quwanıp, olar menen maqtana beremen.
10 Sol sebepten Masix ushın hálsizliklerge, masqaralanıwǵa, mútájliklerge, quwdalanıwǵa hám qıyınshılıqlarǵa ushıraǵanımda, men quwanıshlıman. O'ytkeni men qashan hálsiz bolsam, sonda kúshlimen.
11 Men maqtanıp, aqılsız adam bolıp kórindim. Biraq meni buǵan sizler májbúr ettińiz-ǵo. Negizinde meni sizler maqtawıńız kerek edi. Sebebi men hesh kim bolmasam da, sizler «mártebeli elshiler» dep ataytuǵın sol adamlardan hesh qanday kemshiligim joq.
12 Meniń Qudaydıń haqıyqıy elshisi ekenimdi dálilleytuǵın kóp belgiler, tań qalarlıq isler hám káramatlar sizlerdiń arańızda kúshli sabırlılıq penen kórsetildi.
13 Sizlerden aqshalay járdem sorap, óz awırmanlıǵımdı salmaǵanım sebepli, basqa iseniwshi jámáátlerden sizlerdi kem kórgendey boldım ba? Eger meni qáte isledi dep oylasańız, meni keshiriń!
14 Minekey, men sizlerge úshinshi mártebe keliwge tayarman. Biraq, men sizlerge awırmanlıq salmayman. Maǵan sizlerdiń mal-múlkińiz emes, al sizlerdiń ózlerińiz kereksiz. O'ytkeni balalar ata-anası ushın emes, al ata-ana balaları ushın mal-múlik jıynawı tiyis.
15 Sol sıyaqlı men de sizler ushın ózimde bar hámme nárseni, hátte, óz janımdı da beriwge quwanıshlı túrde tayarman. Men sizlerdi sonshelli súysem de, sizlerdiń meni azıraq súyiwińiz durıs bolmaydı.
16 Meniń sizlerge awırmanlıq salmaǵanımdı sizler de tastıyıqlaysızlar. Biraq, geybir adamlardıń aytıwı boyınsha, men hiyleker adam bolǵanım sebepli, sizlerdi aldaw jolı menen qolǵa kirgizgen qusayman.
17 Degen menen, ózim sizlerge jibergen adamlardıń biri arqalı bolsa da, sizlerdiń esabıńızdan paydalandım ba?
18 Men Titustan sizlerge barıwdı ótinip, onıń menen birge basqa bir tuwısqanımızdı da jibergen edim. Titus sizlerdiń esabıńızdan paydalanǵan ba edi? A'lbette, yaq. Sebebi bizler bir ruwx penen is-háreket etip, bir jol menen júremiz-ǵo.
19 Bizlerdi usı waqıtqa deyin aldıńızda aqlanıp kiyatır dep oylap atırsız ba? Yaq, olay emes. Bizler Masixqa tiyisli adamlar sıpatında Quday aldında sóylep turmız. Súyikli tuwısqanlarım, bizler ne isleytuǵın bolsaq ta, hár bir nárseni sizlerdiń ruwxıy bekkemleniwińiz ushın isleymiz.
20 O'ytkeni men sizlerge barǵan waqtımda, sizlerdi ózim qálegendey emes awhalda kóremen be dep hám sizler de meni ózlerińiz kútpegen awhalda kóresiz be dep qáweterdemen. Sizlerge barǵanımda, arańızda jánjel, kúnshillik, ǵázep, daw, jala, ósek, menmenlik hám tártipsizlik bar ekenin kóriwden qorqaman.
21 Taǵı da, sizlerge jáne barǵanımda, Qudaydıń meni sizler sebepli uyaltıwınan, burın gúna islep, ózleriniń haramılıǵı, buzıqshılıǵı hám júwensizligi ushın táwbe etpegen kóp adamlar ushın kóz jasımdı tógiwden qorqaman.

2 Korint 13
1 Men sizlerge úshinshi mártebe barajaqpan. Muxaddes Jazıwda aytılǵanday: «Hár bir is eki yamasa úsh adamnıń gúwalıǵı tiykarında qaraladı».
2 Bunnan aldın arańızda ekinshi mártebe bolǵanımda eskertken edim. Endi házir sizlerden uzaqta bolǵanımda da tákirarlap eskertip atırman: men sizlerge jáne barǵanımda, burın gúna islegenlerdiń de, basqa hámme adamlardıń da hesh birin ayamayman!
3 Sebebi sizler Masixtıń men arqalı sóyleytuǵınına dálil izleysizler. Masix sizlerge degen is-háreketinde hálsiz emes, Ol sizlerdiń arańızda O'z qúdiretin kórsetedi.
4 Ol hálsiz bolıp atanaq aǵashqa shegelense de, házir Qudaydıń qúdireti menen jasap atır. Masix penen qatnasta bolǵan bizler de hálsiz bolsaq ta, Onıń menen birge Qudaydıń qúdireti arqalı sizlerdiń paydańız ushın jasaymız.
5 İsenimde turǵan ya turmaǵanıńızdı biliwińiz ushın, óz-ózińizdi sınap kórińler. İysa Masixtıń ishińizde ekenligin bilmeysizler me? Eger bilmeseńiz, sınawdan óte almay jıǵılǵan bolar edińiz.
6 Bizlerdiń sınawdan ótkenimizdi biletuǵınıńızdan men úmit etemen.
7 Hesh qanday jamanlıq islemewińizdi sorap, bizler Qudayǵa duwa etemiz. Bundaǵı maqsetimiz ózlerimizdiń sınawdan ótkenimizdi kórsetiw emes, al bizler sınawdan ótpegen bolıp kórinsek te, sizlerdiń jaqsılıq islewińizden ibarat.
8 O'ytkeni bizler haqıyqatqa qarsı hesh nárse isley almaymız, al tek haqıyqat ushın háreket etemiz.
9 O'zlerimiz hálsiz, al sizler kúshli bolsańız, bizler quwanamız. Bizler sizlerdiń tuwrılanıp, jetilisip barıwıńız ushın da duwa etemiz.
10 Sonlıqtan sizlerge kelgen waqtımda İyemizdiń maǵan bergen biyligi menen qatallıq qollanıwǵa májbúr bolmawım ushın, bul nárselerdi arańızda bolmaǵan waqtımda jazıp atırman. Men bul biylikti sizlerdi qulatıw ushın emes, al tiklew ushın alǵanman.
11 Kullası, tuwısqanlarım, xosh bolıńlar. Jetilisip barıńlar, meniń aytqanlarıma qulaq asıńlar, bir oy-pikirli bolıńlar hám tatıwlıqta jasańlar. Súyispenshilik hám tınıshlıq tiykarı bolǵan Quday sizler menen birge boladı.
12 Bir-birińizdi muxaddes posa menen súyip sálemlesińler. Barlıq iseniwshiler sizlerge sálem aytıp atır.
13 İyemiz İysa Masixtıń miyrimi, Qudaydıń súyispenshiligi hám Muxaddes Ruwxtıń sherikligi hámmeńizge yar bolsın!

Galatiya 1
1 -
2 Adamlar tárepinen yamasa adamlar arqalı emes, al İysa Masix hám Onı ólimnen tiriltken A'kemiz Quday tárepinen elshi bolıp tayınlanǵan men, Pavelden hám meniń menen birge bolǵan barlıq tuwısqanlardan, Galatiyadaǵı iseniwshi jámáátlerge sálem!
3 A'kemiz Quday hám İyemiz İysa Masix sizlerge miyrim hám tınıshlıq bersin!
4 A'kemiz Qudaydıń erki boyınsha, İysa Masix bizlerdi házirgi jawız zamannan qutqarmaqshı bolıp, gúnalarımız ushın O'zin qurban etti.
5 Qudayımızǵa máńgige dańq bolsın! Awmiyin.
6 Sizlerdi Masixtıń miyrimi arqalı shaqırǵan Qudaydan sonshelli tez júz burıp, basqa bir «xosh xabar» ǵa awıp ketkenińizge hayranman.
7 Negizinde basqa bir «xosh xabar» joq. Al, sizlerdiń aqılıńızdı shatastırıp, Masixtıń Xosh Xabarın burmalamaqshı bolıp atırǵanlar ǵana bar.
8 Biraq eger de bizler yamasa aspannan bir perishte kelip, ózlerimiz sizlerge aytqan Xosh Xabarǵa qarsı «xosh xabar» járiyalap atırǵan bolsa, ol Qudaydıń ǵarǵısına ushırasın!
9 Burın aytqanımızdı jáne qaytalap aytaman: eger kim de kim sizler qabıl etken Xosh Xabarǵa qarsı bir «xosh xabar» dı járiyalap atırǵan bolsa, ol Qudaydıń ǵarǵısına ushırasın!
10 Endi men adamlardıń maqtawın qálep atırman ba yamasa Qudaydıń ba? Ya bolmasa, adamlarǵa jaǵınıwǵa tırısıp atırman ba? Eger elege deyin adamlarǵa jaǵınbaqshı bolǵanımda, onda men Masixtıń xızmetshisi bola almas edim.
11 Tuwısqanlarım, men járiyalaǵan Xosh Xabardı adam oylap shıǵarmaǵanın biliwińizdi qáleymen.
12 Men bul Xosh Xabardı adamnan qabıl etpedim hám hesh kimnen úyrenbedim. Onı maǵan İysa Masixtıń O'zi ayan arqalı bildirdi.
13 Men yahudiy dininde bolǵanımda, qalay ómir súrgenim haqqında esitkensizler. Qudaydıń jámáátin ayawsız quwdalap, onı qurtıwǵa tırısatuǵın edim.
14 Yahudiy dininde óz milletimdegi kóp qatar-qurbılarımnan ozıp, ata-babalarımızdıń úrp-ádetlerin orınlawǵa jan-tánim menen ǵayrat salatuǵın edim.
15 -
16 Biraq meni anamnıń qarnında bolǵanımda-aq tańlap, O'z miyrimi menen shaqırǵan Quday basqa milletler arasında Xosh Xabardı járiyalawım ushın, maǵan Ulın ashıp bildiriwge ırazı boldı. Sonda men adamlar menen másláhátlesip otırmadım.
17 Erusalimge, yaǵnıy mennen burın elshi bolǵanlarǵa da barmadım. Al dárhal Arabstanǵa ketip, keyin jáne Damaskqa qaytıp keldim.
18 Sońınan úsh jıl keyin Petr menen tanısıw ushın Erusalimge bardım. Onıń janında on bes kún boldım.
19 Biraq, basqa elshilerdiń hesh birin kórmedim, tek İyemiz İysanıń inisi Yaqıptı ǵana kórdim.
20 Sizlerge jazıp atırǵanlarımnıń ótirik emes ekenligin Qudaydıń aldında bildirip atırman.
21 Bunnan soń, men Siriya hám Kilikiya úlkelerine kettim.
22 Al Yahudiyadaǵı Masixqa tiyisli jámáátler meni júzbe-júz tanımaytuǵın edi.
23 Olar tek: «Bir waqıtları bizlerdi quwdalaǵan adam burın ózi joq qılmaqshı bolǵan isenim haqqında endi ózi járiyalap júr», – degendi esitip,
24 men ushın Qudaydı alǵıslaǵan edi.

Galatiya 2
1 Aradan on tórt jıl ótkennen soń, Barnaba menen birlikte jáne Erusalimge bardım. Janıma Titustı da aldım.
2 Ol jerge Qudaydan alǵan ayanım sebepli bardım. Sol jerdegi jámáát jetekshileri menen jeke sóylesip, basqa milletler arasında ózim járiyalap júrgen Xosh Xabardı bayan ettim. İslegen miynetim hám házir islep atırǵan is-háreketimniń zaya ketpewi ushın usılay isledim.
3 Al olar meniń janımdaǵı Titustıń grek bolıwına qaramay, onı súnnet etiliwge májbúrlemedi.
4 Biraq aramızǵa jasırın kirgen ayırım jalǵan tuwısqanlar bar edi. Olar bizlerge İysa Masix bergen azatlıqtı kóre almay, bizlerdi yahudiylerdiń nızamınıń qulı qılmaqshı edi.
5 Al bizler Xosh Xabardıń haqıyqatı sizler menen bárqulla birge bolsın dep, olarǵa bir dem de boysınıp, táslim bolmadıq.
6 Erusalim jámáátiniń jetekshileri qanshelli ataqlı bolsa da, men ushın bári bir: Quday adamlardı ayırmaydı. Olar meniń járiyalaw isime qosımsha hesh nárse júklemedi.
7 Kerisinshe, Xosh Xabardı yahudiylerge járiyalaw isi Petrge isenip tapsırılǵanday, basqa milletlerge járiyalaw isi maǵan isenip tapsırılǵanın olar bildi.
8 Sebebi Petrdi yahudiyler ushın elshi etip tayınlaǵan Quday meni de basqa milletler ushın elshi etip tayınladı.
9 Jámáátlerdiń tirekleri esaplanǵan Yaqıp, Kifa hám Yuxan Qudaydıń maǵan bergen miyrimin moyınlap, maǵan hám Barnabaǵa birdemlik qolların sozdı. Solay etip, bizlerdiń basqa milletlerge, al ózleriniń yahudiylerge ketiwin maqul kórdi.
10 Tek ele de jarlılarǵa járdem beriwdi esten shıǵarmawımızdı ótinish etti. Men de bul isti shın kewilden islewge tırısıp kiyatırǵan edim.
11 Kifa Antioxiyaǵa kelgende, onıń qátesin betine aytıp áshkara ettim.
12 O'ytkeni Yaqıptıń janınan bazı adamlar kelmesten aldın Kifa basqa millet iseniwshileri menen birge awqat jeytuǵın edi. Biraq sol yahudiyler kelgende qorqıp, súnnet etilmegen basqa millet iseniwshilerinen ózin shetke aldı hám olar menen baylanıstı úzdi.
13 Basqa yahudiyler de Kifaǵa uqsap eki júzlilik isledi. Hátte, Barnaba da olardıń eki júzliligine berildi.
14 Olardıń Xosh Xabardıń haqıyqatı boyınsha is tutpay atırǵanın kórgenimde, hámmeniń aldında Kifaǵa bılay dedim: «Sen yahudiy bola tura, yahudiy sıyaqlı emes, al basqa millet adamı sıyaqlı jasap atırsań. Endi qalayınsha sen basqa millet adamların yahudiylesiwge májbúrleyseń?
15 Bizler yahudiy bolıp tuwıldıq, basqa milletler sıyaqlı gúnakar emespiz.
16 Biraq ta, adam Muxaddes Nızamdı orınlap jasaǵanı arqalı emes, al İysa Masixqa degen isenimi arqalı aqlanatuǵının bilemiz. Sonlıqtan bizler de Muxaddes Nızamdı orınlap jasaǵanımız arqalı emes, al Masixqa degen isenimimiz benen aqlanamız dep, İysa Masixqa isendik. Sebebi hesh bir adam Muxaddes Nızamdı orınlap jasaǵanı arqalı aqlanbaydı».
17 Eger İysa Masix arqalı aqlanıwdı izlep, ózlerimiz gúnakar bolıp shıqsaq, Masix bizlerdi gúnaǵa jetelewshi bolǵanı ma? Hesh qashan!
18 Eger men ózim buzǵan yahudiy úrp-ádetlerin qaytadan tiklesem, onda men ózimniń nızam buzıwshı ekenimdi dálillegen bolaman.
19 Quday aldında jasaw ushın, Muxaddes Nızam arqalı men Muxaddes Nızam aldında ólgenmen.
20 Men Masix penen birge atanaq aǵashqa shegelengenmen. Endi jasap atırǵan men emes, al mende Masix jasap atır. Házir denede jasap atırǵan ómirimde meni súygen hám men ushın O'zin qurban etken Qudaydıń Ulına degen isenimim menen jasap atırman.
21 Men Qudaydıń miyrimin qádirsiz dep esaplamayman. Eger de Muxaddes Nızam arqalı aqlanıw múmkin bolǵanda, onda Masix biykarǵa ólgen bolar edi.

Galatiya 3
1 Háy, aqılsız galatiyalılar! Sizlerdi kim sıyqırlap tasladı? İysa Masixtıń atanaq aǵashqa shegelenip qoyılǵanı kóz aldıńızdan ketpestey etip súwretlenip berilgen joq pa edi?
2 Sizlerden bir nárseni ǵana bilmekshimen: sizler Muxaddes Ruwxtı qalay aldıńlar? Muxaddes Nızamdı orınlap pa yamasa ózlerińiz esitken Xosh Xabarǵa isenip pe?
3 Sizler sonshelli aqılsız bolǵanıńız ba? Muxaddes Ruwx penen baslap, endi nege adamnıń is-háreketi menen minsizlikke erisiwge tırısıp atırsızlar?
4 Biykarǵa sonsha azap shektińiz be?! Haqıyqattan da, biykarǵa ma?!
5 Sizlerge Muxaddes Ruwxın bergen hám arańızda káramatlar kórsetken Quday bunı Muxaddes Nızamdı orınlaǵanıńız ushın islep atır ma yamasa ózlerińiz esitken Xosh Xabarǵa isengenińiz ushın ba?
6 İbrayımnıń mısalın alıp qarayıq: «Ol Qudayǵa isendi hám sol sebepten Quday onı aqlanǵan dep sanadı».
7 Solay etip, mınanı bilip qoyıńlar: isengenlerdiń hámmesi İbrayımnıń haqıyqıy urpaqları boladı.
8 Muxaddes Jazıw Qudaydıń basqa milletlerdi isenimi arqalı aqlaytuǵının boljap, İbrayımǵa: «Barlıq xalıqlar sen arqalı jarılqanadı», – dep quwanıshlı xabardı aldın ala jibergen edi.
9 Solay etip, isengenler iseniwshi İbrayım menen birge jarılqanadı.
10 Muxaddes Nızamdı orınlawı arqalı aqlanatuǵınına isenetuǵınlardıń hámmesine nálet jawadı. O'ytkeni Muxaddes Nızamda bılay dep jazılǵan: «Muxaddes Nızam kitabında jazılǵan hámme nárseni bárqulla orınlap jasamaytuǵın hár bir adam náletiy boladı».
11 Muxaddes Nızamdı orınlawı arqalı hesh bir adam Quday aldında aqlana almaytuǵını anıq. Sebebi: «İsenimi menen aqlanǵan jasaydı», – dep jazılǵan.
12 Muxaddes Nızamnıń tiykarı isenim emes. Kerisinshe: «Muxaddes Nızamda buyırılǵanlardı orınlaǵan olar arqalı jasaydı», – dep jazılǵan.
13 -
14 Masix bizler ushın náletlengenlikten, Qudaydıń İbrayımǵa bergen jarılqawı Masix İysa arqalı basqa milletlerge nesip etedi hám bizler wáde etilgen Muxaddes Ruwxtı isenimimiz arqalı alamız. Masix bizlerdi Muxaddes Nızamnıń náletinen qutqardı. O'ytkeni: «Aǵashqa asılǵan hár bir adam náletiy», – dep jazılǵan.
15 Tuwısqanlarım! Adamlar ómirinen mısal keltireyin: adamlar arasında dúzilgen kelisimdi biykarlawǵa yamasa oǵan bir nárse qosıwǵa bolmaydı.
16 Quday İbrayımǵa hám onıń urpaǵına wáde bergende: «seniń urpaǵıńnan bolǵanlarǵa» dep kóp adamlardı názerde tutıp aytqan joq, al «seniń urpaǵıńnan bolǵanǵa» dep, tek bir adamdı, yaǵnıy İysa Masixtı názerde tutıp aytqan edi.
17 Meniń aytajaǵım mınaw: tórt júz otız jıldan soń payda bolǵan Muxaddes Nızam Qudaydıń aldın ala dúzgen kelisimin biykarlap, wádesiniń kúshin joq qılmaydı.
18 Sebebi eger Qudaydıń bergen miyrası Muxaddes Nızamdı orınlaw arqalı berilgende, onda ol wáde boyınsha bolmaydı. Biraq Quday miyrastı İbrayımǵa wáde boyınsha berdi.
19 Onday bolsa, Muxaddes Nızam ne ushın berilgen? Ol gúnalarımızdı ashıp kórsetiw ushın, kelisimge qosımsha etip berilgen. O'zi Qudaydıń wádesi hám İbrayımnıń urpaǵı bolǵan Masix kelgenge deyin ǵana Muxaddes Nızam háreket etedi. Ol perishteler arqalı táwelleshiniń qolı menen berilgen edi.
20 Al táwelleshi tek bir tárepke tiyisli emes. Biraq Quday – jalǵız.
21 Olay bolsa, Muxaddes Nızam Qudaydıń wádelerine qarsı ma? Hesh qashan! O'ytkeni eger de ómir bere alatuǵın nızam berilgen bolsa, onda adamlar, álbette, nızam arqalı aqlanar edi.
22 Biraq, İysa Masixqa degen isenimge tiykarlanǵan wáde isengenlerge beriliw ushın, Muxaddes Jazıw pútkil barlıqtı gúnanıń tutqını dep járiyaladı.
23 Bul isenim payda bolıwdan aldın bizler Muxaddes Nızamnıń baqlawı astında bolıp, keleshek isenimniń ayqınlasıwına shekem Muxaddes Nızamnıń tutqını edik.
24 Basqasha aytqanda, isenim arqalı aqlanıwımız ushın, Masix keliwge deyin Muxaddes Nızam tárbiyashımız boldı.
25 Biraq isenim payda bolǵannan soń, bizler endi tárbiyashımız bolǵan Muxaddes Nızamnıń qol astında emespiz.
26 Sebebi Masix İysaǵa isengenińiz ushın, hámmeńiz Qudaydıń balalarısız.
27 Suwǵa shomıldırılǵanda Masix penen birlesip, hár birińiz Masix sıyaqlı boldıńlar.
28 Endigiden bılay, yahudiy menen grektiń, qul menen azat adamnıń, erkek penen hayaldıń arasında hesh qanday ayırmashılıq joq. O'ytkeni hámmeńiz Masix İysada birsiz.
29 Eger Masixqa tiyisli bolsańız, onda İbrayımnıń urpaǵısız, Qudaydıń wádesi boyınsha miyrasxorlarsız.

Galatiya 4
1 Jáne aytajaǵım mınaw: miyrasxor hámme nárseniń iyesi bolsa da, bala waqtında onıń quldan ayırmashılıǵı joq.
2 Ol ákesiniń belgilegen waqtına deyin tárbiyashılar menen úy basqarıwshısınıń baqlawı astında boladı.
3 Usı sıyaqlı, bizler de balalıq waqtımızda, yaǵnıy haqıyqatlıqtı tolıq túsinbegen waqtımızda dúnyanıń mánissiz qaǵıydalarınıń qulı edik.
4 -
5 Biraq waqtı kelgende, Quday O'z Ulın jiberdi. Ol Muxaddes Nızamnıń qulı bolǵanlardıń qutqarılıwı ushın hám bizlerdiń Qudaydıń balaları bolıwımız ushın hayaldan tuwılıp, Muxaddes Nızamǵa boysınıp jasadı.
6 Sizler endi Qudaydıń balaları boldıńlar. Sonlıqtan Ol O'z Ulınıń Ruwxın júreklerińizge jiberdi. Usı Ruwx arqalı sizler Qudaydı: «A'ke, A'kejanım!» dep shaqırıwıńızǵa boladı.
7 Sol sebepten sen endi qul emesseń, al Qudaydıń perzentiseń. Qudaydıń perzenti bolǵanıń ushın, Quday seni miyrasxor etti.
8 Burın sizler Qudaydı bilmey, negizi Quday bolmaǵan nárselerge qul boldıńlar.
9 Endi bolsa, Qudaydı bilip aldıńlar, tuwrıraǵı, sizlerdi Quday tanıydı. Solay eken, nege endi jáne dúnyanıń hálsiz hám qádirsiz qaǵıydalarına qaytıp baratırsızlar. Kaytadan jáne olardıń qulları bolmaqshımısızlar?
10 Kúnler, aylar, máwsimler hám jıllardı belgileysizler.
11 Sizler ushın biykarǵa miynet ettim be, dep táshiwishtemen.
12 Tuwısqanlarım! Sizlerden ótinish etemen, men sıyaqlı bolıńlar. Sebebi men de sizler sıyaqlı boldım. Sizler maǵan hesh qanday jamanlıq islemedińler.
13 Xosh Xabardı sizlerge birinshi márte den-sawlıǵımnıń hálsizligi sebepli járiyalaǵanımnan xabarıńız bar.
14 Meniń den-sawlıǵımnıń jaǵdayı sizler ushın bir sınaq bolsa da, menmensip, maǵan tákabbirlik etpedińler. Kerisinshe, meni Qudaydıń bir perishtesindey, hátte, İysa Masixtay qabıl ettińler.
15 Endi sol quwanıshıńız qayaqta?! Sizlerge ózim gúwaman: qollarıńızdan kelse, kózlerińizdi oyıp, maǵan berer edińler.
16 Endi sizlerge haqıyqattı aytaman dep, dushpanıńız boldım ba?
17 Muxaddes Nızamdı orınlawdı talap etkenler sizlerdi óz tárepine awdarıwǵa tırısıp atır, biraq bul jaqsı niyet emes. O'zlerine baǵınıwǵa tırısıwıńız ushın, olar sizlerdi bizlerden ayırmaqshı.
18 Jaqsı niyet penen tırısıw – bul jaqsı nárse. Bul tek men sizlerdiń arańızda bolǵanımda emes, al bárqulla usılay bolsa jaqsı.
19 Balalarım! Masix sıyaqlı bolmaǵanıńızsha, men sizlerdi qaytadan tuwıp atırǵanday, tolǵaq azabın shekpektemen.
20 Házir janıńızda bolıp, dawısımdı múláyim qılıp ózgertsem edi. O'ytkeni sizlerdi ne qılarımdı bilmey, ań-tań bolıp turman.
21 Muxaddes Nızam astında jasawdı qálegen sizler maǵan aytıńlarshı, Muxaddes Nızamnıń ne deytuǵının bilmeysizler me?
22 Sebebi İbrayımnıń eki ulı boldı: birewi shorı hayaldan, ekinshisi azat hayalınan edi, dep jazılǵan.
23 Shorı hayaldan bolǵan ulı ápiwayı jol boyınsha, al azat hayaldan bolǵan ulı wáde boyınsha tuwıldı.
24 Bunda tımsal mánisi bar. Bul eki hayal eki kelisimdi ańlatadı. Birewi qullıqta bolatuǵın balalardı tuwatuǵın Ajar – Sinay tawında dúzilgen kelisimniń tımsalı.
25 Arabstandaǵı Sinay tawınıń tımsalı bolǵan Ajar házirgi Erusalimdi ańlatadı. O'ytkeni bul qala óz xalqı menen ele de Muxaddes Nızamnıń qullıǵında.
26 Biraq, aspandaǵı Erusalimniń tımsalı bolǵan Sara azat, ol bizlerdiń anamız.
27 Sebebi bılay dep jazılǵan: «Háy, bala tuwmaytuǵın násilsiz hayal shad bol! Tolǵaq azabın bilmeytuǵın hayal, Dawısıńdı kóterip, baqır! O'ytkeni jalǵız baslı hayaldıń balaları, Kúyewi bar hayaldıń balalarınan kóp».
28 Tuwısqanlar! Sizler de Isaq sıyaqlı wáde boyınsha tuwılǵan balalarsız.
29 A'piwayı jol menen tuwılǵan Muxaddes Ruwxtıń wádesi boyınsha tuwılǵandı qalay quwdalaǵan bolsa, házir de solay bolıp atır.
30 Biraq, Muxaddes Jazıw ne deydi? «Shorını hám onıń balasın quwıp jiber, Sebebi shorınıń ulı, Azat hayaldıń ulı menen birlikte, Miyrasqa sherik bola almaydı».
31 Solay etip, tuwısqanlar, bizler shorı hayaldıń emes, al azat hayaldıń balalarımız.

Galatiya 5
1 Masix bizlerdi erkin ómir súriwimiz ushın azat qıldı. Sonlıqtan bekkem turıńlar, ózlerińizge qaytadan qullıq moyıntırıǵın salıwǵa jol qoymańlar.
2 Karańlar! Men, Pavel, sizlerge mınalardı aytıp atırman: eger súnnet etilseńiz, Masixtıń sizlerge hesh paydası joq.
3 Súnnet etilgen hár bir adamdı jáne eskertip atırman: ol pútkil Muxaddes Nızamdı orınlawǵa parızlı.
4 Muxaddes Nızamdı orınlaw arqalı aqlanıwǵa tırısıp atırǵan sizler Masixtan ayırıldıńlar. Qudaydıń miyriminen alısladıńlar.
5 Biraq bizler Muxaddes Ruwx sebepli isenim arqalı aqlanıwdan úmit etip, intizarlıq penen kútpektemiz.
6 İysa Masixqa isenetuǵınlar ushın súnnetleniwdiń de, súnnetlenbewdiń de hesh qanday áhmiyeti joq. Tek súyispenshilik penen háreket etken isenim ǵana áhmiyetli.
7 Sizler jaqsı baratır edińler. Haqıyqatqa boysınıwdı dawam etiwden sizlerdi kim aynıttı?
8 Bunday aynıtıw sizlerdi shaqırǵan Quday tárepinen bolmadı.
9 Az ǵana ashıtqı pútkil qamırdı ashıtadı.
10 Sizlerdiń basqasha pikir júrgizbeytuǵınıńızǵa İyem İysa aldında isenimim kámil. Biraq, sizlerdiń aqılıńızdı shatastırǵan kim bolıwına qaramay, jazasın tartadı.
11 Maǵan keletuǵın bolsaq, tuwısqanlarım, eger elege deyin súnnettiń kerek ekenligin járiyalap kelgenimde, quwdalanar ma edim? Eger olay bolǵanda, atanaq aǵash haqqında aytqan wazlarım sebepli mashqala tuwılmas edi.
12 Káne endi, sizlerdi úgitlep atırǵanlardıń hámmesi ózlerin aqta etse!
13 Tuwısqanlar! Quday sizlerdi azat bolıwǵa shaqırǵan. Tek azatlıǵıńızdı óz tábiyatıńızdıń qálewleriniń qurbanı qılmań. Onıń ornına bir-birińizge súyispenshilik penen xızmet etińler.
14 Pútkil Muxaddes Nızam bir sózde jámlengen: «O'zińdi qalay súyseń, janıńdaǵı adamdı da solay súy».
15 Biraq bir-birińiz benen tislesip, bir-birińizdi jeseńler, onda bir-birińizdi joq etiwden abaylı bolıńlar!
16 Jáne aytajaǵım mınaw: Muxaddes Ruwxqa boysınıp jasańlar! Sonda óz tábiyatıńızdıń jaman qálewlerine hesh qashan boysınbaysızlar.
17 O'ytkeni adam tábiyatınıń jaman qálewleri Muxaddes Ruwxqa, Muxaddes Ruwx adam tábiyatınıń jaman qálewlerine qarsı. Olar bir-birine qarsı bolǵanlıqtan, sizler islewdi qálegen nárselerińizdi isley almaysızlar.
18 Al eger sizler Muxaddes Ruwxtıń jetelewi menen júrseńler, onda Muxaddes Nızam astında emessizler.
19 Adamnıń gúnakar tábiyatınıń isleri ayan, olar: neke hadallıǵın buzıw, haramılıq, buzıqshılıq,
20 butparazlıq, sıyqırshılıq, dushpanlıq, jánjelkeshlik, kúnshillik, ǵázep, menmenlik, alawızlıq tuwdırıw, bóliniw,
21 qızǵanshaqlıq, máskúnemshilik, ayshı-áshiret hám usılarǵa uqsaǵan nárseler. Sizlerdi aldın eskertkenimdey, jáne eskertip atırman: usınday is-háreketti islewshiler Qudaydıń Patshalıǵın miyras etip almaydı.
22 Biraq, adam ómirinde jetistiretuǵın Muxaddes Ruwxtıń jemisi – súyispenshilik, quwanısh, tınıshlıq, sabırlılıq, miyrimlilik, qayırqomlıq, sadıqlıq,
23 múláyimlilik hám ózin tutıp biliw. Bunday islerge qarsı hesh qanday nızam joq.
24 İysa Masixqa tiyisli bolǵanlar óz tábiyatın qálewleri hám nápsileri menen birlikte atanaq aǵashqa shegelep qoyǵan.
25 Muxaddes Ruwx ómirimizdiń tiykarı bolǵanlıqtan, Onıń jetelewi menen júreyik.
26 Dańqparaz bolmayıq, bir-birimizdiń ashıwımızǵa tiyip, kúnshillik etpeyik.

Galatiya 6
1 Tuwısqanlar! Eger birewdiń gúna islegeni málim bolıp qalsa, Muxaddes Ruwxqa boysınıp jasap atırǵan sizler bunday adamdı múláyimlik penen tuwrı jolǵa salıńlar. Sizler de azǵırılmawıńız ushın ózlerińizge saq bolıńlar.
2 Bir-birińizdiń awırmanlıǵıńızdı kóterińler. Sonda Masixtıń Nızamın orınlaysızlar.
3 Eger kim de kim hesh nárse bolmasa da, ózin áhmiyetli adam dep esaplasa, óz-ózin aldaǵan boladı.
4 Hár bir adam óz is-háreketin tekserip kórsin. Sonda ózin basqalar menen salıstırmay, óz tabısları menen maqtana aladı.
5 Sebebi hár bir adam óz awırmanlıǵın ózi kóteriwi tiyis.
6 Qudaydıń sózin úyreniwshi ustazı menen barlıq iygilikli nárselerdi bólissin.
7 O'z-ózińizdi aldamańlar, Qudaydı aldaw múmkin emes. Adam ne ekse, sonı oradı.
8 O'ziniń gúnakar tábiyatına boysınıwshı sol tábiyatqa tán ólim aladı. Muxaddes Ruwxqa boysınıwshı Muxaddes Ruwxqa tán máńgilik ómirdi aladı.
9 Solay eken, jaqsılıq islewden jalıqpańlar. Eger hálsizlenip qalmasaq, waqtı kelgende jemisin orıp alamız.
10 Sonlıqtan múmkinshiligimiz bar eken, hámme adamǵa, ásirese iseniwshi tuwısqanlarımızǵa jaqsılıq isleyik.
11 Karańlar, óz qolım menen sizlerge qanday úlken háripler menen jazıp atırman!
12 Sırtqı kórinisi menen adamlarǵa unaǵısı kelgenler Masixtıń atanaq aǵashı sebepli quwdalanbaw ushın, sizlerdi súnnet etiliwge májbúrlemekte.
13 Biraq, súnnet etilgenlerdiń ózleri de Muxaddes Nızamdı orınlamaydı. Olar tek sizlerdiń denelerińiz benen maqtanıw ushın ǵana súnnet etiliwińizdi qálep atır.
14 Al men İyemiz İysa Masixtıń atanaq aǵashınan basqa bir nárse menen hesh qashan maqtanbayman. Usı atanaq aǵash arqalı dúnya men ushın ólgen, men de dúnya ushın ólgenmen.
15 Súnnetli bolıw yamasa bolmaw áhmiyetli emes, áhmiyetlisi – jańa jaratılıs bolıw.
16 Usınday qaǵıyda boyınsha jasap atırǵanlardıń hámmesine, yaǵnıy Qudaydıń xalqına tınıshlıq hám miyrim-shápáát bolsın!
17 Endigiden bılay, hesh kim maǵan jábir bermesin. O'ytkeni meniń denemde İysanıń jaraqatlarınıń izleri bar.
18 Háy, tuwısqanlar! İyemiz İysa Masixtıń miyrimi ruwxıńızǵa yar bolsın! Awmiyin.

Efes 1
1 Qudaydıń qálewi menen Masix İysanıń elshisi bolǵan men, Pavelden, Masix İysaǵa sadıq bolǵan Efes qalasındaǵı iseniwshilerge sálem!
2 A'kemiz Quday hám İyemiz İysa Masix sizlerge miyrim hám tınıshlıq bersin!
3 İyemiz İysa Masixtıń A'kesi – Qudayǵa alǵıs-maqtawlar bolsın! Ol bizlerdi Masix arqalı aspandaǵı hár túrli ruwxıy jarılqaw menen jarılqadı.
4 Quday O'ziniń aldında muxaddes hám minsiz bolıwımız ushın, Masix penen qatnasta bolǵan bizlerdi dúnya jaratılmastan burın tańlap aldı. Quday bizlerdi súyip,
5 İysa Masix arqalı O'ziniń balaları qılıp asırap alıw ushın, aldın ala belgiledi. Bul Onıń ájayıp qálewi boyınsha boldı.
6 Solay etip, súyikli Ulı arqalı bizlerge sıyǵa bergen ullı miyrimi sebepli O'zine alǵıs aytıwımız ushın, Quday usılay isledi.
7 Masix penen qatnasta bolǵan bizler Onıń qanı arqalı qutqarıldıq, yaǵnıy Qudaydıń bay miyrimi boyınsha gúnalarımız keshirildi.
8 Quday bul bay miyrimin pútkil aqıl-danalıq penen ústilerimizge jawdırıp,
9 O'z erkiniń sırın bizlerge ashıp berdi. Bul Onıń Masix arqalı jobalastırǵan ájayıp maqseti boyınsha boldı.
10 Belgilengen waqıt bolǵanda ámelge asatuǵın Qudaydıń jobası – jerdegilerdiń hám aspandaǵılardıń hámmesin Masixtıń basshılıǵında birlestiriwden ibarat.
11 Hámme nárseni O'z qálewi menen iske asıratuǵın Qudaydıń erki boyınsha bizler aldın ala belgilenip, Masix arqalı tańlap alındıq.
12 Bul Masixqa bastan-aq úmit etken bizlerdiń ullı Qudaydı alǵıslawımız ushın boldı.
13 Haqıyqat sózin, yaǵnıy qutqarılıw haqqında Xosh Xabardı esitip, Masixqa isengenińizde, sizler de wáde etilgen Muxaddes Ruwx penen mórlenip, Qudayǵa tiyisli boldıńlar.
14 Qudayǵa tiyisli bolǵan bizlerdiń tolıq qutqarılıwımızǵa deyin bul Muxaddes Ruwx – Qudaydıń bizlerge wáde etken miyrasınıń girewi. Bulardıń hámmesi bizlerdiń ullı Qudaydı alǵıslawımız ushın boldı.
15 Sonlıqtan İyemiz İysaǵa degen isenimińiz hám pútkil iseniwshilerge degen súyispenshiligińiz haqqında esitkenimnen beri,
16 men sizler ushın tınbastan shúkirlik etemen. Jáne de, duwa etkenimde, sizlerdi bárqulla tilge alaman.
17 İyemiz İysa Masixtıń Qudayı, dańq-saltanatqa iye A'ke O'zin biliwińiz ushın, sizlerge danalıq hám ayan beriwshi Muxaddes Ruwxın bersin dep, Qudaydan sorap atırman.
18 Qudaydıń shaqırıǵınan payda bolǵan úmitti hám Onıń iseniwshilerge bergen ullı miyrasınıń qanshelli bay ekenin biliwińiz ushın, júreklerińizdiń kózleri ashılsın dep, duwa etip atırman.
19 Jáne de, İysaǵa isengen bizlerde úlken qúdiret penen háreket etken Qudaydıń kúshiniń qanshelli ullı ekenin sizler bilsin dep te, duwa etip atırman.
20 Quday usı kúsh penen Masixta háreket etip, Onı ólimnen qayta tiriltti hám aspanda O'ziniń oń jaǵına otırǵızdı.
21 Quday Masixtı barlıq hákimshilik hám biylikten, pútkil qúdiret hám húkimdarlıqtan, tek usı zamanda emes, al keleshek dáwirde de atalatuǵın hámme atlardan joqarı qoydı.
22 Hámme nárseni Oǵan boysındırıp, baǵındırdı. Onı pútkil barlıqtıń ústinen qoyıp, iseniwshiler jámáátiniń bası qıldı.
23 İseniwshiler jámááti Masixtıń denesi bolıp, pútkil barlıqtı toltırıp turǵan Masixtıń tolılıǵına iye.

Efes 2
1 Sizler bir waqıtları ayıp hám gúnalarıńız sebepli óli edińler.
2 Sonda sizler bul dúnyanıń ádeti boyınsha, hawada húkimdarlıq etiwshi hákim – shaytanǵa, yaǵnıy házir Qudayǵa qulaq aspaytuǵın adamlarda háreket etiwshi ruwxqa boysınıp jasaytuǵın edińler.
3 Bir waqıtları bizlerdiń hámmemiz de usınday adamlardıń arasında óz gúnakar tábiyatımız boyınsha jasadıq. Denemizdiń hám oy-niyetimizdiń jaman qálewlerin orınladıq. Sol sebepten basqalar sıyaqlı bizler de tábiyatımız boyınsha Qudaydıń ǵázebine ılayıqlı adamlar edik.
4 Biraq, miyrim-shápáátke bay bolǵan Quday bizlerdi sonshelli súygenlikten,
5 gúnalarımız sebepli óli bolsaq ta, bizlerdi Masix penen birge tiriltti. Sizler Onıń miyrimi menen qutqarıldıńız.
6 Bizler Masix İysa menen qatnasta bolǵanlıqtan, Quday bizlerdi Masix penen birge tiriltip, Onıń menen birge Aspan Patshalıǵında otırǵızdı.
7 Quday Masix İysa arqalı bizlerge rehim etip, O'z miyriminiń sheksiz baylıǵın keleshek dáwirlerde kórsetiw ushın usılay isledi.
8 Sizler isenimińiz arqalı Qudaydıń miyrimi menen qutqarıldıńız. Bul sizlerdiń jetiskenligińiz emes, al Qudaydıń sıyı bolǵanlıqtan,
9 hesh kim islerim sebepli qutqarılǵanman dep, maqtana almaydı.
10 Sebebi bizler Qudaydıń dóretpesimiz. O'zi aldın ala tayarlaǵan jaqsı islerin islep jasawımız ushın, Ol bizlerdi Masix İysa arqalı jarattı.
11 Sonlıqtan mınalardı eske túsirińler: sizler bir waqıtları butqa tabınıwshı millet adamı bolıp tuwılıp, denesindegi eti qol menen kesilip súnnet etilgen yahudiyler tárepinen «súnnetsizler» dep atalatuǵın edińiz.
12 Ol waqıtları sizler Masix penen baylanısı joq, İzrail xalqına jat hám Qudaydıń olarǵa bergen wádesiniń Kelisiminen biynesip adamlar edińler. Bul dúnyada úmitsiz hám qudaysız bolıp jasadıńlar.
13 Biraq burın Qudaydan uzaq bolǵan sizler endi Masix İysa menen qatnas jasap, Masixtıń qanı arqalı Qudayǵa jaqın boldıńlar.
14 O'ytkeni Masixtıń O'zi – yahudiyler menen basqa milletlerdi birlestirgen biziń jarastırıwshımız. Ol O'z denesin qurban etip, aradaǵı ayırıp turǵan diywaldı, yaǵnıy dushpanlıqtı joq qıldı.
15 Yahudiyler menen basqa milletlerden O'zi menen baylanısta bolatuǵın bir jańa xalıqtı jaratıw maqsetinde, Ol buyrıq hám qaǵıydalardan ibarat bolǵan yahudiylerdiń nızamın biykar etti. Bunı tınıshlıqtı ornatıp,
16 dushpanlıqtı joq qılǵan atanaq aǵash arqalı ekewin bir jańa xalıq qılıp, Quday menen jarastırıw ushın isledi.
17 Masix kelip, Qudaydan uzaq bolǵan sizlerge hám Qudayǵa jaqın bolǵan yahudiylerge tınıshlıq Xosh Xabarın járiyaladı.
18 Ol arqalı bizler hámmemiz bir Muxaddes Ruwx penen A'kemiz Qudaydıń aldına bara alamız.
19 Solay etip, endi sizler jat hám shet jerli adam emessizler, al muxaddeslerge watanlas, Qudaydıń shańaraǵınıń aǵzalarısız.
20 Sizler elshiler hám payǵambarlar salǵan tırnaq tas ústine qalandıńlar. Al imarattıń múyeshiniń tiykarǵı tası – Masix İysanıń O'zi boladı.
21 Onda pútkil imarat quralıp, İyemizge tiyisli bir muxaddes İbadatxana bolıw ushın ósip baradı.
22 Masix penen qatnasta bolǵan sizler de Quday Muxaddes Ruwxı arqalı jasaytuǵın mákan bolıwıńız ushın, hámmeńiz birlikte quralıp barasızlar.

Efes 3
1 Sol sebepten men, Pavel, basqa milletlerden bolǵan sizler ushın, Masix İysanıń tutqını boldım.
2 Sizler ushın Qudaydıń O'z miyrimi menen maǵan bergen bul xızmeti haqqında, álbette, esitkensizler.
3 Joqarıda qısqasha jazıp ótkenimdey, Quday maǵan O'z sırın ayan arqalı bildirdi.
4 Bul xattı oqıǵanıńızda, Masixtıń sırın qalay túsingenimdi bilip alıwıńız múmkin.
5 Adamzattıń áwelgi áwladlarınan qupıya tutılıp, endi Qudaydıń muxaddes elshilerine hám payǵambarlarǵa Muxaddes Ruwx arqalı ashıp berilgen bul sır mınadan ibarat:
6 basqa milletler de yahudiyler menen birge miyrasqa sherik hám bir deneniń aǵzaları. Olar Xosh Xabar arqalı Masix İysa sebepli berilgen wádege de sherik.
7 Qudaydıń háreket etetuǵın qúdireti menen, maǵan berilgen miyriminiń sıyı arqalı men Xosh Xabardı járiyalaw ushın xızmetke tayınlandım.
8 Men barlıq iseniwshiler ishinde eń arzımaǵanı bolsam da, basqa milletlerge Masixtıń sheksiz baylıǵı haqqında járiyalaw ushın, Quday maǵan usı miyrimin berdi.
9 Jáne de, hámme nárseni jaratqan Quday O'zinde áwelden-aq saqlanǵan sırlı jobasın hámmege ashıp beriw ushın da, maǵan usı miyrimin berdi.
10 Solay etip, Qudaydıń maqseti – iseniwshiler jámááti arqalı aspandaǵı hákimshiliklerge hám biyliklerge O'ziniń kóp qırlı aqıl-danalıǵın házir málim etiw.
11 Quday usı máńgilik maqsetin İyemiz Masix İysa arqalı ámelge asırdı.
12 Bizler Masix penen qatnasta bolıp, Oǵan degen isenimimiz arqalı Qudayǵa batırlıq hám tolıq isenim menen jaqınlasa alamız.
13 Sonlıqtan sizler ushın shekken azaplarım sebepli qayǵırmawıńızdı ótinish etemen. Men shekken bul azaplar sizlerge ullılıq alıp keledi.
14 Sol sebepten men aspandaǵı A'kemizdiń aldında dize búgip, duwa etemen.
15 Ol aspandaǵı hám jer júzindegi hár qanday milletke at bergen.
16 Quday O'z ullılıǵınıń baylıǵı boyınsha ishki dúnyańızdı bekkemlew ushın, O'z Ruwxı arqalı sizlerge kúsh-quwat bersin.
17 İsenimińiz arqalı Masix júreklerińizde jasasın. Súyispenshilikke tamır urıp hám tiykarlanıp,
18 barlıq iseniwshiler menen birge Masixtıń súyispenshiliginiń qanshelli keń, uzın, biyik hám tereń ekenligin túsinip alǵaysız.
19 Jáne de, sizler aqıl-oyǵa sıymaytuǵın usı súyispenshilikti bilip, Qudaydıń pútkil tolılıǵına tolıp barǵaysız.
20 Bizlerde háreket etiwshi qúdireti menen, Quday bizlerdiń tilegen hám oylaǵan hár bir nársemizdi artıǵı menen isley alatuǵın kúshke iye.
21 Onıń Masix İysa menen qatnasta bolǵan iseniwshiler jámáátinde, áwladtan-áwladqa, máńgige dańqı arta bersin! Awmiyin.

Efes 4
1 Solay etip, İyemiz ushın tutqın bolǵan men sizlerden jalınıp sorayman: Qudaydıń ózlerińizdi shaqırǵan ómirine ılayıqlı túrde jasańlar.
2 Tolıq kishipeyillik, múláyimlilik hám sabırlılıq penen jasańlar. Bir-birińizdi súyip, miyzamkesh bolıńlar.
3 O'zlerińizdi birlestiriwshi tınıshlıq penen, Muxaddes Ruwx bergen birlikti saqlawǵa tırısıńlar.
4 Quday sizlerdi shaqırǵanda bir úmitti berdi. Sol sıyaqlı, hámmemiz bir denemiz hám bir Muxaddes Ruwxqa iyemiz.
5 İyemiz bir, isenimimiz bir, suwǵa shomıldırılıw rásimimiz bir.
6 Quday da bir. Ol hámmeniń ústinen húkimdar, hámme arqalı háreket etiwshi, hámmemizde bar bolǵan, hámmemizdiń A'kemiz.
7 Biraq Quday hár birimizge Masixtıń saqıylıǵına muwapıq O'z miyrimin sıyǵa berdi.
8 Sonlıqtan Muxaddes Jazıwda bılay delingen: «Ol joqarıǵa shıǵıp, Tutqınlardı tutqın etti. Adamlarǵa sıylar berdi».
9 Endi bul: «Ol joqarıǵa shıqtı» degen sózler neni ańlatadı? Masix burın tómenge, jerge tústi degendi ańlatadı.
10 Túsken Adam da, hár bir nárseni toltırıw ushın aspannan da biyigirekke shıqqan Adam da – birew.
11 Masix geybirewlerdi elshi, bazılardı payǵambar, ayırımlardı Xosh Xabardı járiyalawshı, al birewlerdi jámáát shopanı hám ustaz qılıp qoydı.
12 Ol bunı iseniwshilerdi tayarlap, olardıń xızmet qılıwı hám O'ziniń denesi bolǵan jámáátti bekkemlew ushın isledi.
13 Nátiyjede bizlerdiń hámmemiz Qudaydıń Ulına iseniwde hám Onı biliwde birlikke erisip, Masixtıń tolıq minsizligine deyin ósip baramız.
14 Solay eken, endigiden bılay, gódek bolmayıq. Adamlardıń jalatayshılıǵı hám hiylekerligi arqalı payda bolǵan hár túrli táliymatlardıń samalı menen ana jaqtan mına jaqqa shayqatılmayıq.
15 Kerisinshe, haqıyqatlıqtı súyispenshilik penen aytıp, deneniń bası bolǵan Masixqa qaray hár tárepleme ósip barayıq.
16 Onıń basqarıwında pútkil deneniń músheleri óz ara birigip, hár bir múshe óz minnetin atqarıwı arqalı bir-birine járdem berip, baylanıs jasaydı. Usılay etip, pútkil dene súyispenshilik penen ósip, ózin bekkemlep baradı.
17 Sonlıqtan men usını aytıp, sizlerdi İyemizdiń atınan eskertemen: bunnan bılay, butqa tabınıwshı milletlerdiń adamları sıyaqlı, bos oy-qıyallarǵa berilip jasamańlar.
18 Olardıń sana-sezimleri topırlanıp, ishindegi nadanlıq hám júreklerindegi qatallıq sebepli, Qudaydan berilgen ómirge jat bolǵan.
19 Olar pútkil ar-namıs sezimlerin joytqan, hár túrli haramılıqtı nápsiqawlıq penen islew ushın, buzıqshılıqqa berilgen.
20 Biraq sizler Masixtı bunday qılıp tanımaǵansız.
21 A'lbette, sizler İysa Masix haqqında esitkenińizden keyin, Onıń menen qatnasta bolıp, Ondaǵı haqıyqattı úyrendińler.
22 Sol sebepten burınǵı ómir jolıńızdan, yaǵnıy deneniń jaman qálewleri sebepli shirigen eski tábiyatıńızdan waz keshińler.
23 Oy-pikirlerińizdi hám ruwxıńızdı jańalap,
24 shın haqlıq hám muxaddeslik penen, Qudayǵa uqsatılıp jaratılǵan jańa adam bolıńlar.
25 Sonlıqtan ótirikten waz keship, hár birińiz iseniwshi tuwısqanıńızǵa haqıyqattı aytıńlar. Sebebi hámmemiz bir deneniń múshelerimiz.
26 Ѓázeplenseńiz de, gúna islemeńler. Kuyash batqansha, ǵázepten qaytıńlar.
27 Shaytanǵa jol bermeńler.
28 Urlıq islegen endigiden bılay urlıq islemesin. Kerisinshe, mútáj adamlarǵa úlestiretuǵın bir nársesi bolıwı ushın, ol óz qolları menen hadal miynet etsin.
29 Awızlarıńızdan hesh bir jaman sóz shıqpasın. Al ornı menen sóylep, esitkenlerdiń ruwxın kóteretuǵın paydalı sózlerdi aytıń.
30 Qudaydıń Muxaddes Ruwxın qapa qılmańlar. Kutqarılatuǵın kúnińiz ushın usı Ruwx penen mórlengensizler.
31 Jek kóriwshilik penen birlikte hár bir jaman niyet, ashıw, ǵázep, baqırıs hám ósek sizlerden uzaq bolsın.
32 Al bir-birińizge miyirman hám jan ashır bolıńlar. Quday sizlerdi Masix arqalı keshirgendey, sizler de bir-birińizdi keshirińler.

Efes 5
1 Solay etip, Qudaydıń súyikli balaları bolǵan sizler Oǵan elikleńler!
2 Masix bizlerdi súyip, bizler ushın Qudayǵa unaytuǵın sadaqa hám qurbanlıq bolıp, O'zin Qudayǵa baǵıshladı. Sol sıyaqlı, sizler de usınday súyispenshilik penen jasańlar.
3 Hesh qanday buzıqshılıq, haramılıq hám nápsiqawlıq arańızda tilge de alınbasın. Bul iseniwshilerge minásip emes.
4 Arańızda uyat hám pátiwasız gápler, turpayı házil de bolmasın. Bul sizlerge minásip emes. Bunıń ornına, Qudayǵa shúkirlik bildirińler.
5 Mınanı anıq bilip qoyıńlar: hesh bir buzıq, haram, nápsiqaw, yaǵnıy butparaz adam Masixtıń hám Qudaydıń Patshalıǵın miyras etip almaydı.
6 Hesh kim sizlerdi ótirik sózler menen aldamasın. Joqarıda aytılǵan isler sebepli, O'zine boysınbaytuǵınlarǵa Qudaydıń ǵázebi keledi.
7 Sonlıqtan bundaylarǵa sherik bolmańlar.
8 Sizler bir waqıtları qarańǵılıq edińiz, biraq endi bolsa, İyemiz arqalı nur boldıńlar. Sol sebepten nurǵa tiyisli adamlarǵa say jasańlar.
9 O'ytkeni nurdaǵı ómirdiń jemisi – hár túrli jaqsılıq, haqlıq hám haqıyqatlıqtan ibarat.
10 Qudayǵa neniń unaytuǵının ayırıp bilińler.
11 Karańǵılıqtaǵı ómirdiń jemissiz islerine qatnaspańlar. Kerisinshe, olardı áshkara etińler.
12 Karańǵılıqtaǵı adamlardıń jasırın qılǵan islerin aytıwdıń ózi qattı uyat.
13 Biraq, qarańǵılıqqa nur shashılsa, hámme nárse anıq kórinedi.
14 Sebebi Qudaydıń nurında kóringen hár bir adam – nur. Sol sebepten bılay delingen: «Oyan, háy uyqıda jatqan, O'liler ishinen tiril! Masix saǵan nur shashar».
15 Solay etip, qalay jasaw kerekligine dıqqat awdarıp, nadan adamlar sıyaqlı emes, al dana adamlar sıyaqlı jasańlar.
16 Jaqsılıq islewge hár bir múmkinshilikten paydalanıńlar. O'ytkeni házirgi kúnler jawızlıqqa tolı.
17 Sol sebepten aqılsız bolmay, İyemizdiń qálewiniń ne ekenin túsinińler.
18 Araq-sharap iship, más bolmańlar, bul adamnıń buzılıwına alıp keledi. Al bunıń ornına, Muxaddes Ruwxqa tolıńlar.
19 Zabur jırlarındaǵı, alǵıs-maqtaw qosıqlarındaǵı hám Muxaddes Ruwxtıń ilhamı menen jazılǵan qosıqlardaǵı sózlerdi bir-birińizge aytıp, İyemizdi qosıq-namalar menen júregińizde alǵıslańlar.
20 Bárqulla hámme nárse ushın, İyemiz İysa Masixtıń atı menen A'kemiz Qudayǵa shúkirlik bildirińler.
21 Masixqa degen húrmetińiz sebepli, bir-birińizge boysınıńlar.
22 Háy hayallar, İyemizge boysınatuǵınıńız sıyaqlı, kúyewlerińizge de boysınıńlar!
23 Sebebi Masix iseniwshiler jámáátiniń bası bolǵanı sıyaqlı, kúyewi de hayalınıń bası. Masix O'z denesiniń, yaǵnıy iseniwshiler jámáátiniń Kutqarıwshısı.
24 İseniwshiler jámááti Masixqa boysınatuǵını sıyaqlı, hayallar da hámme iste kúyewlerine boysınsın.
25 Háy kúyewler, Masix iseniwshiler jámáátin súyip, onıń ushın O'zin qurban etkeni sıyaqlı, sizler de hayallarıńızdı súyińler.
26 Masix iseniwshiler jámáátin suw menen juwıp hám Qudaydıń sózi menen tazalap, onı muxaddes qılıw ushın, O'zin qurban etti.
27 Bunı Ol ústinde hesh bir daq, jıyrıq yamasa buǵan uqsaǵan bir nársesi joq, muxaddes hám minsiz bolǵan saltanatlı jámáátti O'zine alıw ushın isledi.
28 Sol sıyaqlı, kúyewler de hayalların óz denesin súygendey súyiwi shárt. O'z hayalın súygen ózin súygen boladı.
29 Hesh kim hesh qashan óz denesin jek kórmegen. Kerisinshe, Masix iseniwshiler jámáátine ǵamxor bolǵanı sıyaqlı, adam óz denesin azıqlandırıp, onı kútedi.
30 O'ytkeni bizler Masixtıń denesiniń múshelerimiz.
31 «Sonlıqtan er adam ata-anasın qaldırıp, óz hayalına qosıladı hám ekewi bir dene boladı».
32 Bul sır ullı. Men bunı Masixqa hám iseniwshiler jámáátine baylanıslı aytıp atırman.
33 Solay etip, hár birińiz óz hayalın ózin súygendey súysin. Hayal da kúyewin húrmet etsin.

Efes 6
1 Háy balalar, İyemizge tiyisli bolǵan sizler, ata-anańızǵa boysınıńlar! Sebebi usılay islegenińiz durıs boladı.
2 «Ata-anańdı húrmetle», – bul wáde menen birge berilgen baslı buyrıq.
3 Sol wáde bolsa mınaday: «Sonda sen bereket tabasań hám jerdegi ómiriń uzaq boladı».
4 Háy ákeler, balalarıńızdıń ashıwın keltirmeńler. Olardı İyemizdiń tálim-tárbiyası menen ósirińler.
5 Háy qullar, dúnyadaǵı xojayınlarıńızdıń sózin Masixtıń sózin tıńlaǵanday, tereń húrmet, qorqıw hám pák júrek penen tıńlańlar.
6 Bunı adamlarǵa jaqsı kóringisi keletuǵınlar sıyaqlı, kózabaǵa islemeńler. Qudaydıń qálewin Masixtıń qulları sıpatında shın júrekten orınlańlar.
7 Adamlarǵa emes, al İyemizge xızmet etip atırǵanday, inta menen xızmet etińler.
8 O'ytkeni qul bolsın, azat adam bolsın, hár bir adamnıń islegen jaqsılıǵınıń İyemizden qaytatuǵının bilesizler.
9 Háy xojayınlar, sizler de qullarıńızǵa usınday qatnasta bolıp, olardı qorqıtıwdı toqtatıńlar. Sebebi aspanda olar menen sizlerdiń İyeńiz bar ekenin hám Onıń adamlardı ayırmaytuǵının bilesizler.
10 Juwmaqlap aytqanda, İyemiz benen qatnasta bolıp, Onıń qúdiretiniń kúshi menen bekkemlenip barıńlar.
11 Shaytannıń hiylelerine qarsı tura alıw ushın, Qudaydıń barlıq sawıt-quralların taǵınıńlar.
12 O'ytkeni urısımız qan hám etten ibarat bolǵan adam balasına qarsı emes, al bul dúnyadaǵı kózge kórinbeytuǵın hákimlerge, biylewshilerge, bul qarańǵı zamannıń kúshlerine hám aspandaǵı jawız ruwxlarǵa qarsı.
13 Sonlıqtan jaman kúnde olarǵa qarsılıq kórsete alıwıńız ushın hám tolıq jeńiske eriskenińizden soń, bekkem tura alıwıńız ushın, Qudaydıń barlıq sawıt-quralların taǵıp alıńlar.
14 Solay etip, ornıńızda bekkem turıńlar. Belińizdi haqıyqat belbewi menen buwıp, kókiregińizge haqlıq sawıtın kiyińler.
15 Tınıshlıq Xosh Xabarın járiyalaw tayarlıǵın ayaqlarıńızǵa ayaq kiyim qılıp kiyińler.
16 Bulardıń hámmesine qosa shaytannıń barlıq otlı oqların óshire alatuǵın isenim qalqanın qollarıńızǵa alıńlar.
17 Kutqarılıw duwlıǵasın hám Qudaydıń sózi bolǵan Muxaddes Ruwxtıń qılıshın alıńlar.
18 Hár túrli tilek hám jalbarınıw menen, Muxaddes Ruwxtıń basqarıwında hámme waqıt duwa etińler. Usı maqset penen sergek bolıp, pútkil iseniwshiler ushın taban tirep sorańlar.
19 Men ushın da duwa etińler. Awzımdı hár ashqanımda maǵan kerekli sóz berilip, Xosh Xabardıń sırın batırlıq penen bildire alayın.
20 Jáne de, Xosh Xabar ushın elshi bolǵan men házir tutqın bolsam da, Xosh Xabardı ılayıqlı mártlik penen járiyalawım ushın da duwa etińler.
21 Awhalımnıń qalay ekenin hám ne islegenimdi sizler de biliwińiz ushın, súyikli tuwısqanımız hám İyemizdiń isenimli xızmetshisi Tixik sizlerge hámmesin bildiredi.
22 Mine, usı maqsette onı sizlerge jiberip atırman. Ol bizlerdiń awhalımızdı bildirip, kewillerińizdi jigerlendiredi.
23 A'kemiz Quday hám İyemiz İysa Masix tuwısqanlarǵa tınıshlıq hám isenim menen birlikte súyispenshilik bersin.
24 İyemiz İysa Masixtı óshpes súyispenshilik penen súyiwshilerdiń hámmesine Qudaydıń miyrimi yar bolsın!

Filip 1
1 Masix İysanıń qulları bolǵan bizler, Pavel hám Timofeyden, Filip qalasındaǵı İysa Masixqa tiyisli bolǵan barlıq muxaddeslerge, ásirese jámáát jetekshileri menen xızmetshilerine sálem!
2 A'kemiz Quday hám İyemiz İysa Masix sizlerge miyrim hám tınıshlıq bersin!
3 Sizlerdi hár sapar eske alǵanımda, Qudayǵa shúkirlik bildirip atırman.
4 Men Qudayǵa duwa etkenimde, sizler ushın hár qashan quwanısh penen sorayman.
5 Sebebi sizler bastan baslap házirgi waqıtqa deyin Xosh Xabardı járiyalawǵa úles qosıp kelmektesizler.
6 Sizlerdiń arańızda jaqsı isti baslaǵan Qudaydıń bunı Masix İysanıń kúnine shekem tolıq tamamlaytuǵınına anıq isenemen.
7 Hámmeńiz tuwralı usınday pikirde bolıwım orınlı, óytkeni sizler hámme waqıt meniń júregimdesiz. Men tutqın bolsam da, Xosh Xabardı jaqlasam da hám onıń haqıyqatın turaqlılıq penen dálillesem de, hámmeńiz meniń menen birlikte Qudaydıń miyrimin bólisip kelmektesiz.
8 Sizlerdiń hámmeńizdi Masix İysanıń súyispenshiligi menen qalay saǵınǵanıma Qudaydıń O'zi gúwa.
9 Súyispenshiligińiz tolıq bilim hám tereń túsimpazlıq penen ósip arta beriwi ushın duwa etip atırman.
10 Solay etip, sizler Masixtıń keletuǵın kúninde pák hám minsiz bolıwıńız ushın, eń joqarı iygiliktiń ne ekenin ayıra alasızlar.
11 Jáne de, Qudaydı ullılap, alǵıs-maqtawlar aytıwıńız ushın, İysa Masix arqalı haqıyqatlıq jemisine bay bolasızlar.
12 Tuwısqanlarım, mınanı biliwińizdi qáleymen: meniń basımnan keshirgenlerim Xosh Xabardıń jáne de kóbirek jayılıwına haqıyqattan da járdem etti.
13 Meniń Masix ushın tutqın bolǵanım pútkil saray saqshılarına hám qalǵan hámme adamlarǵa málim boldı.
14 Sonday-aq, meniń tutqınlıǵım sebepli, kópshilik tuwısqanlarımızdıń İyemizge degen isenimi bekkemlenip, olar Qudaydıń sózin qorqpastan aytıwǵa burınǵıdan da kóbirek batırlıq kórsetpekte.
15 Durıs, geybirewler Masix haqqında kúnshillik penen, jarıspaqqa járiyalasa, al bazılar jaqsı niyet penen járiyalamaqta.
16 Usı keyingiler meniń bul jerge Xosh Xabardıń qorǵawshısı etip qoyılǵanımdı bilip, bunı súyispenshilik penen islep atır.
17 Al aldıńǵıları meniń tutqınlıq awhalımdı ele de awırlastırmaqshı bolıp, Masix haqqında ózleriniń ataq-abırayları ushın napák niyet penen járiyalamaqta.
18 Biraq, solay bolsa ne bolıptı? Meyli, jaman niyet penen bolsın, meyli, haq niyet penen bolsın, Masix haqqında qanday jol menen járiyalansa da, men buǵan quwanaman. Awa, men quwana beremen de.
19 Sebebi sizlerdiń etken duwalarıńızdıń hám İysa Masixtıń Ruwxınıń járdemi menen, bul awhalımnan azat bolatuǵınımdı bilemen.
20 Kanday jaǵday bolsa da, men Masixtan arlanbawdı qáleymen. Tiri bolsam da, ólsem de, hár qashan bolıp kelgenindey, házir de Masixtı pútkil barlıǵım menen ullılaw ushın tolıq batırlıq kórsetiwden bekkem úmit etemen.
21 O'ytkeni meniń ushın ómirimniń mánisi – bul Masix, al ólim utıs demek.
22 Biraq, eger bul dúnyada ómir súriwim arqalı ónimli miynet etsem, onda neni tańlawdı bilmeymen.
23 Meni eki tárep te ózine tartadı. Bul dúnyadan ketip, Masix penen birge bolıwdı qáleymen. Sebebi bul anaǵurlım jaqsıraq.
24 Biraq, bul dúnyada qalıwım sizler ushın kereklirek.
25 Buǵan kózim jetkenlikten, qalatuǵınımdı bilemen. İsenimde ósip quwanıwıńız ushın, hámmeńiz benen birge bolaman.
26 Solay etip, jáne janıńızǵa kelgenimde, Masix İysa aldında meniń menen ele de kóbirek maqtana alasızlar.
27 Tek jasap atırǵan ómirińiz Masixtıń Xosh Xabarına ılayıqlı bolsın. Sonda kelip sizlerdi kórsem de, alısta bolıp hal-jaǵdayıńızdı esitsem de, sizlerdiń bir ruwxta bekkem turǵanıńızdı, Xosh Xabarǵa degen isenim ushın bir jan, bir tán bolıp gúresip atırǵanıńızdı bileyin.
28 Jáne de, ózlerińizge qarsı shıqqanlardan hesh qorqpaytuǵınıńızdı da esiteyin. Sizlerdiń bunday batırlıǵıńız olardıń nabıt bolatuǵınınıń, al sizlerdiń qutqarılatuǵınıńızdıń belgisi hám Qudaydıń isi.
29 O'ytkeni Quday Masix ushın, sizlerge Oǵan tek iseniwdi emes, al Ol ushın azap shegiwdi de ayrıqsha huqıq etip bergen.
30 Usı azaptı basımnan keshirgenimdi sizler kórdińler hám házir de azap shegip atırǵanımdı esitip atırsızlar. Meniń bul gúresime sizler de sheriksizler.

Filip 2
1 Eger sizlerde Masixtan kelgen jiger, súyispenshilikten payda bolǵan jubanısh, Muxaddes Ruwx penen qarım-qatnas, miyrimlilik hám rehimlilik bar bolsa,
2 onda bir pikir hám súyispenshilik penen, bir ruwx hám maqset penen birlesip, meniń quwanıshımdı tolı qılıń.
3 Hesh bir nárseni óz ataq-abırayıńızdı asırıw ushın yamasa maqtanshaqlıq penen islemeńler. Al hár birińiz kishipeyillik penen, basqalardı ózińizden ústin dep esaplańlar.
4 Tek ózińizdiń ǵana emes, al basqalardıń da paydasın gózleńler.
5 Masix İysada bolǵan mına kishipeyillikke sizler de iye bolıńlar:
6 Masix qudaylıq tábiyatqa iye bola tura, Qudayǵa teń ataqtı alıwǵa umtılıwdı O'zine minásip kórmedi.
7 Al O'z ullılıǵınan waz keship, qul kelbetin qabılladı. Ol adam bolıp tuwılıp, adam kórinisinde keldi.
8 Ol O'zin pás tuttı hám ólimge, hátte, atanaq aǵashtaǵı ólimge barıp, Qudayǵa boysındı.
9 Sonlıqtan da, Quday Onı eń biyik mártebege eristirdi hám Oǵan barlıq atlardan joqarı turatuǵın attı berdi.
10 Solay etip, İysanıń atı atalǵanda aspandaǵılardıń, jerdegilerdiń hám jerdiń astındaǵılardıń barlıǵı dize búgip,
11 Quday A'keniń ullılanıwı ushın, hámme İysa Masixtı İyemiz dep ashıq moyınlaydı.
12 Solay etip, súyikli tuwısqanlarım, men janıńızda bolǵanımda, sizler bárqulla Qudayǵa boysınatuǵın edińler. Al házir janıńızda joq waqtımda da burınǵıdan kóbirek boysınıp, qorqınısh hám saqlıq penen, qutqarılıwıńızǵa say is-háreketlerdi ámelge asıra berińler.
13 Sebebi O'zine unaǵan islerdi qálewińiz hám islewińiz ushın, Qudaydıń O'zi sizlerge túrtki saladı.
14 Hár bir nárseni tońqıldamay hám tartıspay isleńler!
15 -
16 Sonda sizler adasqan hám buzılǵan áwlad arasında Qudaydıń kemshiliksiz, taza hám minsiz balaları bolasızlar. Qudaydıń ómir beretuǵın sózlerin basqalarǵa jetkizip, dúnyadaǵı juldızlar sıyaqlı jarqıraysızlar. Solay etip, meniń jan-tánim menen qılǵan miynetim bosqa ketpey, Masixtıń qayta keletuǵın kúninde maqtana alaman.
17 Sizlerdiń isenim boyınsha bergen qurbanlıǵıńızdı hám etken xızmetińizdi tolıqtırıw ushın, qanım qurbanlıq sharabı sıyaqlı tógiletuǵın bolsa da, men quwanaman hám hámmeńizdiń quwanıshıńızdı bólisemen.
18 Sol sıyaqlı, sizler de quwanıńlar hám meniń quwanıshımdı bólisińler.
19 Hal-jaǵdayıńızdı bilip, meniń de kewlim jay tabıw ushın, İyemiz İysa qálese, Timofeydi jaqın arada sizlerge jiberiwden úmit etemen.
20 O'ytkeni ol sıyaqlı, shın júrekten sizlerdiń ǵamıńızdı oylaytuǵın meniń basqa adamım joq.
21 Hámme Masix İysanıń emes, al óz mápin oylaydı.
22 Biraq Timofeydiń isenimli adam ekeni sizlerge málim. Sebebi ol ákesiniń janında xızmet etken ul sıyaqlı, Xosh Xabardıń járiyalanıwı ushın meniń qasımda xızmet etti.
23 Jaǵdayımnıń qanday bolatuǵını belgili bolıwdan, onı dárriw jiberiwden úmit etemen.
24 İyemizge isenimim kámil, meniń ózim de jaqın arada barıp qalaman.
25 Biraq, mútáj bolǵanımda maǵan járdem etiw ushın sizlerdiń jibergen elshińiz, tuwısqanım, sherigim hám Xosh Xabar ushın sawashtaǵı joldasım Epafroditti sizlerge qaytarıp jiberiwdi maqul kórdim.
26 O'ytkeni ol hámmeńizdi saǵınıp atır hám onıń awırıp qalǵanı haqqında xabar tapqanıńız sebepli, qattı uwayımladı.
27 Ol haqıyqattan da, ólim tóseginde jattı. Degen menen, Quday oǵan, tek oǵan emes, al qayǵı ústine qayǵı shekpewim ushın maǵan da rehimlilik etti.
28 Sonlıqtan onı jáne kórip quwanıwıńız ushın hám meniń qayǵılarım da jeńillesiwi ushın, onı qattı asıǵıslıq penen janıńızǵa jiberip atırman.
29 Onı İyemizdiń atınan úlken quwanısh penen qarsı alıńlar hám usınday adamlardı húrmet etińler.
30 Sebebi sizlerdiń maǵan ete almaǵan xızmetińizdi etiw ushın, ol óz janın qáwip astına qoyıp, Masixtıń isi ushın bir ólimnen qaldı.

Filip 3
1 Tuwısqanlarım, juwmaqlap aytqanda, İyemiz benen qatnasta bolıp quwanıńlar. Sizlerge birdey nárselerdi qaytalap jazıw meni zeriktirmeydi, jáne de bul sizler ushın zıyansız.
2 İyttey bolǵan jalǵan muǵallimlerden, jamanlıq islewshilerden, qutqarılıw ushın súnnet etiliw tiyis, dewshilerden saq bolıńlar!
3 O'ytkeni bizler – ruwxıy súnnet etilgen Qudaydıń xalqımız. Bizler Qudayǵa Onıń Ruwxı arqalı sıyınamız, Masix İysa menen maqtanıp, óz shıǵısımızǵa hám erisken nárselerimizge súyenbeymiz.
4 Negizinde men olarǵa súyene alar edim. Eger basqa birew óz shıǵısıma hám erisken nárselerime súyeniwge dálilim bar dep oylasa, meniki onıkinen de kóbirek:
5 men segiz kúnlik waqtımda súnnet etildim. İzrail xalqınan, Benamin urıwınan bolǵan naǵız yahudiymen. Diniy nızam boyınsha pariseymen.
6 Diniy inta boyınsha iseniwshiler jámáátin quwdalaǵan hám diniy nızam talap etken haqlıq boyınsha kemshiliksiz adam edim.
7 Biraq, bir waqıtları áhmiyetli dep bilgen bul nárselerimdi endi Masix ushın paydasız dep esaplayman.
8 -
9 Awa, men hámme nárseni İyem Masix İysanı biliwdiń artıqmashılıǵı aldında paydasız dep sanayman. Jáne de, men Masix ushın hámme nárseden bas tarttım hám Oǵan erisip, Onıń menen birge bolıw ushın, hámmesin sıpırındı dep esaplayman. Endi Muxaddes Nızamdı orınlawım arqalı alatuǵın óz haqlıǵıma emes, al Masixqa degen isenim arqalı beriletuǵın, yaǵnıy Qudaydıń isenimimizge qaray beretuǵın haqlıǵına iyemen.
10 Káne endi, Masixtıń O'zin hám Onıń qayta tiriliwiniń kúshin bilip alsam. Onıń azaplarına qatnasıp, ólimine de sherik bolsam.
11 Solay etip, túbinde ólimnen qayta tiriliwge erissem.
12 Men bularǵa álle qashan eriskenim yamasa jetiskenim ushın aytıp atırǵan joqpan. Al, Masix meni qanday maqset ushın tańlap alǵan bolsa, men sol maqsetke jetiwge tırısıp atırman.
13 Tuwısqanlar, men ózimdi usı maqsetke jettim dep esaplamayman. Tek ǵana izde qalǵanlardı esten shıǵarıp, aldındaǵılarǵa umtılıp atırman.
14 Qudaydıń sıyına, Onıń Masix İysa arqalı shaqırǵan aspandaǵı ómirine erisiw ushın, men belgilengen maqsetke jetiwge tırısıp atırman.
15 Solay etip, aramızdaǵı isenimi jetisken adamlardıń hámmesi usı oy-pikirge iye bolsın. Eger sizler basqasha oylaytuǵın bolsańız, Quday sizlerge bunı da ashıp beredi.
16 Tek erisken haqıyqatımız boyınsha ómir súreyik.
17 Tuwısqanlarım, hámmeńiz birlikte mennen órnek alıńlar. Bizlerdiń sizlerge kórsetken órnegimiz boyınsha jasap atırǵanlarǵa dıqqat awdarıp, olardan úlgi alıńlar.
18 Sizlerge kóp márte aytqanımday, házir de kóz jaslarımdı tógip tákirarlap atırman: kóp adamlar Masixtıń atanaq aǵashtaǵı qurbanlıǵın qabıl etpey, Onıń dushpanı bolıp jasamaqta.
19 Bundaylardıń táǵdirine nabıt bolıw jazılǵan bolıp, olardıń qudayı – óz qulqını. Olar uyatsız qılıqları menen maqtanıp, tek bul dúnyanıń qızıǵın ǵana oylaydı.
20 Biraq, biziń watanımız aspanda. Bizler sol jerden Kutqarıwshımız bolǵan İyemiz İysa Masixtıń keliwin kútpektemiz.
21 Hámme nárseni boysındıra alatuǵın qúdireti menen, Ol bizlerdiń hálsiz hám ótkinshi denemizdi ózgertip, O'ziniń ullı denesine uqsatadı.

Filip 4
1 Sonlıqtan háy júrekten saǵınıp júrgen súyikli tuwısqanlarım, quwanıshım hám basımnıń tajı, İyemiz benen qatnasıńız bekkem bolsın, qádirdanlarım!
2 Evodiyaǵa ótinish etemen, Sintixiyaǵa da ótinish etemen, İyemiz benen qatnasta bolǵan sizler, awızbirshilikli bolıńlar!
3 Awa, sadıq Sizigus saǵan da jalbarınaman, bul hayallarǵa járdem ber. Sebebi olar meniń menen, Kliment penen hám basqa xızmetshiler menen birge Xosh Xabardı járiyalaw ushın awır miynet etti. Olardıń hámmesiniń atları O'mir kitabında jazılǵan.
4 İyemiz benen qatnasta bolıp, bárqulla quwanıńlar. Tákirarlap aytaman: quwanıńlar.
5 Sizlerdiń adamgershiligińiz hámme adamlarǵa málim bolsın. İyemizdiń keletuǵın waqtı jaqın.
6 Hesh nárseden táshiwish shekpeńler. Al hámme nárse ushın Qudayǵa duwa etip hám jalbarınıp, hár bir tilegińizdi Oǵan shúkirlik penen bildirińler.
7 Sonda hár qanday aqıl-oydan zıyat bolǵan Qudaydıń tınıshlıǵı Masix İysa arqalı kewillerińizdi hám oy-pikirlerińizdi qorǵaydı.
8 Tuwısqanlarım, juwmaqlap aytqanda, tek nelerdiń haqıyqıy, nelerdiń húrmetli, nelerdiń haq, nelerdiń pák, nelerdiń unamlı, nelerdiń maqtawǵa turarlı, jáne de, neniń jaqsı hám neniń alǵısqa ılayıqlı ekenin tereń oylańlar.
9 Mennen nelerdi úyrenip, qabıl etip, esitip hám kórgen bolsańız, solardı isleńler. Sonda tınıshlıq beriwshi Qudaydıń O'zi sizler menen birge boladı.
10 Maǵan endi jáne ǵamxorlıq kórsetip atırǵanıńız ushın, men İyemizge alǵıs aytıp, qattı quwanaman. A'lbette, sizler burın da maǵan ǵamxorlıq qılıwdı oylaytuǵın edińiz, biraq buǵan múmkinshilik joq edi.
11 Men bul sózlerdi meniń bir mútájligim bolǵanlıqtan aytıp atırǵan joqpan. O'ytkeni men hár qanday jaǵdayda da barıma qanaat etiwge úyrengenmen.
12 Joqshılıqta da, molshılıqta da jasawdıń ne ekenin bilemen. Hár qanday awhalda da: toqshılıqta hám ashlıqta, molshılıqta hám mútájlikte jasawdıń sırın úyrendim.
13 Maǵan kúsh-quwat beretuǵın İysa Masix penen birge hámme nárseni isley alaman.
14 Degen menen, sizler meniń qıyınshılıqlarımdı bólisip, jaqsı isledińler.
15 Háy filipliler, sizlerge birinshi ret Xosh Xabardı járiyalap, Makedoniyadan shıqqan waqtımda basqa jámáátler emes, al tek sizler ǵana meniń menen alıs-beris qılǵanıńızdı ózlerińiz de bilesizler.
16 Men Salonikada bolǵan waqtımda da sizler bir neshe mártebe maǵan mútáj nárselerimdi jetkizdińler.
17 Men bunı sizlerden bir zat almaqshı bolıp emes, al sizlerdiń esabıńızda ruwxıy jemis kóbeysin dep aytıp atırman.
18 Mende hámme nárse bar, hátte, artıp ta atır. Epafrodit arqalı jibergen nárselerińizdi alǵanlıǵım sebepli, hesh mútájligim qalmadı. Bul nárseler – xosh iyisli tútetki hám Quday unatıp qabıl etetuǵın qurbanlıq.
19 Meniń Qudayım sizlerdiń hár bir mútájligińizdi Masix İysa arqalı O'ziniń saltanatlı baylıǵı menen qandıradı.
20 A'kemiz Qudayǵa máńgige dańq bolsın! Awmiyin.
21 Masix İysaǵa tiyisli bolǵan barlıq iseniwshilerge sálem aytıńlar. Janımdaǵı tuwısqanlar sizlerge sálem aytıp atır.
22 Barlıq iseniwshiler, ásirese Rim patshası-Kaysardıń sarayındaǵılar sizlerge sálem aytıp atır.
23 İyemiz İysa Masixtıń miyrimi ruwxıńızǵa yar bolsın!

Kolosa 1
1 Qudaydıń qálewi menen Masix İysanıń elshisi bolǵan men, Pavelden hám tuwısqanımız Timofeyden,
2 Kolosa qalasındaǵı iseniwshilerge, yaǵnıy Masixqa sadıq bolǵan tuwısqanlarımızǵa sálem! A'kemiz Quday sizlerge miyrim hám tınıshlıq bersin!
3 Sizler ushın duwa etkenimizde, İyemiz İysa Masixtıń A'kesi – Qudayǵa bárqulla shúkirlik bildiremiz.
4 Sebebi sizlerdiń Masix İysaǵa degen isenimińiz hám pútkil iseniwshilerge degen súyispenshiligińiz haqqında esittik.
5 Sizlerdiń bul isenimińiz hám súyispenshiligińiz aspanda sizler ushın saqlawlı turǵan úmitke negizlengen. Sizler usı úmit haqqında haqıyqat sózleri, yaǵnıy Xosh Xabar arqalı esitkensizler.
6 Bul Xosh Xabar sizlerge de jetip keldi. Ol pútkil dúnya boylap adamlardı jaqsılıqqa jetelep, tarqalmaqta. Sol sıyaqlı, sizler Qudaydıń miyrimi haqqında esitip, Onıń haqıyqatın bilip alǵan kúnińizden baslap, Xosh Xabar sizlerdi de jaqsılıqqa jetelep, tarqalmaqta.
7 Sizler Xosh Xabar haqqında bizler menen birge xızmet etetuǵın súyikli Epafrastan tálim aldıńlar. Usı Epafras – sizler ushın miynet etip atırǵan Masixtıń sadıq xızmetshisi.
8 Sizlerdiń Muxaddes Ruwxtan alǵan súyispenshiligińiz haqqında da bizlerge ol bildirdi.
9 Sol sebepten usılar haqqında esitken kúnimizden baslap, bizler de sizler ushın úzliksiz duwa etip, Qudaydıń qálewin pútkil ruwxıy danalıq hám túsinik penen tolıq biliwińiz ushın sorap atırmız.
10 Bizler jáne sizlerdiń İyemizge ılayıqlı bolıp jasawıńız, Onı hár tárepleme ırza qılıp, hár bir jaqsı iste jemis beriwińiz hám Qudaydı biliwde ósip barıwıńız ushın da duwa etip atırmız.
11 -
12 Onıń ullılıǵınıń qúdiretinen tolıq kúsh-quwat alıp, hámme nársege sabırlılıq penen shıday alıwıńız ushın hám Quday A'kemizge quwanısh penen shúkirlik ete alıwıńız ushın da bizler duwa etip atırmız. Quday A'kemiz bizlerdi nurdaǵı muxaddeslerdiń miyrasına sherik bolıwǵa miyasar qıldı.
13 Quday bizlerdi qarańǵılıqtıń húkimdarlıǵınan qutqarıp, súyikli Ulınıń Patshalıǵına kóshirdi.
14 Bizler Qudaydıń Ulınıń qanı arqalı qutqarıldıq, yaǵnıy gúnalarımızǵa keshirim aldıq.
15 Qudaydıń Ulı bolǵan Masix kózge kórinbeytuǵın Qudaydıń qanday ekenin kórsetedi hám Ol jaratılǵan hámme nárseden burın bar bolǵan.
16 O'ytkeni aspandaǵı hám jerdegi kózge kórinetuǵın hám kózge kórinbeytuǵın nárselerdiń hámmesi Masix tárepinen jaratılǵan: taxtlar, húkimdarlıqlar, hákimshilik hám biylikler, hámme nárse Ol arqalı hám Ol ushın jaratıldı.
17 Masix hámme nárseden burın bar bolǵan hám hámme nárse Ol sebepli bar bolıp turıptı.
18 Masix – iseniwshiler jámáátiniń, yaǵnıy O'z denesiniń bası hám jámááttiń tiykarı. Ol hámme nárseden joqarı bolıw ushın, óliler ishinen birinshi bolıp tirildi.
19 Sebebi Quday O'ziniń pútkil tolılıǵınıń Onda bolıwın maqul kórdi.
20 Masixtıń atanaq aǵashtaǵı qanı arqalı tınıshlıq ornatıp, Quday Ol arqalı jer hám aspandaǵılardıń barlıǵın O'zi menen jarastırıwdı qáledi.
21 Sizler bir waqıtları jaman is-háreketlerińiz sebepli, kewillerińiz benen Qudayǵa jat hám dushpan edińler.
22 Endi bolsa, Quday sizlerdi O'ziniń aldında muxaddes, kemshiliksiz hám ayıpsız qılıp qoyıw ushın, Masixtıń denesiniń ólimi arqalı sizlerdi O'zi menen jarastırdı.
23 Tek ǵana isenimde bárqulla turaqlı hám bekkem bolıp, ózlerińiz esitken Xosh Xabardıń úmitinen taymasańız bolǵanı. Men, Pavel, aspan astındaǵı pútkil adamzatqa járiyalanǵan usı Xosh Xabardıń xızmetshisi boldım.
24 Házir men sizler ushın azap shegip atırǵanıma quwanıshlıman. O'ytkeni Masixtıń kórgen qıyınshılıqlarınıń jetpegen mólsherin Onıń denesi bolǵan iseniwshiler jámááti ushın men óz denem menen azap shegip toltırıp atırman.
25 Qudaydıń maǵan bergen tapsırması boyınsha Onıń sózin sizlerge tolıq jetkiziw ushın, men iseniwshiler jámáátiniń xızmetshisi boldım.
26 Qudaydıń Xosh Xabarı ótken ásirler menen áwladlarda jasırın tutıldı. Biraq endi usı sır Onıń muxaddeslerine ayan boldı.
27 Bul sırdıń basqa milletler ushın da qanshelli ullı hám bay ekenin Quday O'z muxaddeslerine bildiriwdi uyǵardı. Usı sır – ullılıqqa erisiwge úmit beretuǵın ishińizde jasawshı Masix.
28 Bizler usı Masix haqqında hámmege járiyalap atırmız. Masix penen qatnasta bolǵan hár bir adamdı Qudayǵa jetilisken qılıp usınıw ushın, bizler hár bir adamdı eskertip, tolıq danalıq penen tálim bermektemiz.
29 Masixtıń qúdireti menen mende háreket etiwshi kúsh boyınsha, men de bul maqset ushın bar kúshimdi salıp miynet etpektemen.

Kolosa 2
1 Men sizler ushın, sonday-aq, Laodikiyadaǵılar hám meni júzbe-júz kórmegenlerdiń hámmesi ushın qanshelli ǵayrat salıp atırǵanımdı biliwińizdi qáleymen.
2 Meniń usı ǵayrat salıwımnıń maqseti – sizlerdiń kewillerińiz jubanısh tawıp, súyispenshilik penen birlesiwińizden ibarat. Solay etip, sizler minsiz túsinikten payda bolatuǵın kámil isenim menen, Qudaydıń sırı bolǵan Masixtı bilip alasızlar.
3 Masixta aqıl-danalıqtıń pútkil ǵáziynesi jasırılǵan.
4 Bunı men hesh kimniń sizlerdi maylı til menen aldap ketpewi ushın aytıp atırman.
5 Sebebi meniń ózim arańızda joq bolsam da, ruwxım sizler menen birge bolıp, arańızdaǵı tártipti hám Masixqa degen isenimińizdiń bekkemligin kórip, quwanıp atırman.
6 Sonlıqtan Masix İysanı İyemiz dep qabıl etken bolsańız, Onıń menen tıǵız qatnasta bolıp jasańlar.
7 Onda tamır jayıp hám tiklenip, ózlerińiz úyrengendey, isenimde bekkemlenip barıńlar hám Qudayǵa sansız shúkirlik bildirińler.
8 Saq bolıńlar! Masixqa emes, al adamlardıń úrp-ádetlerine hám bul dúnyadaǵı mánissiz qaǵıydalarǵa tiykarlanǵan filosofiya, bos hám ótirik sózler menen hesh kim sizlerdi olja etpesin.
9 O'ytkeni qudaylıq tábiyattıń pútkil tolılıǵı Masixtıń denesinde jasaydı.
10 Sizler de hár qanday hákimshilik hám biyliktiń bası Masix penen qatnasta bolıp, usı tolılıqqa eristińiz.
11 Sizler Masix penen qatnasta bolıp, súnnet etildińiz. Bul súnnet adamnıń qolı menen qılınatuǵın súnnet emes, al Masix tárepinen islengen súnnet bolıp, usı arqalı gúnakar tábiyatıńız kesip taslanadı.
12 Suwǵa shomıldırılǵanıńızda Masix penen birge kómildińler hám Onı ólimnen tiriltken Qudaydıń kúshine isenip, sol waqıtta Onıń menen birge tirildińler.
13 Sizler gúnalarıńız hám gúnakar tábiyatıńızdıń súnnetsizligi sebepli óli edińler, biraq Quday sizlerdi Masix penen birge tiriltti. Ol barlıq gúnalarımızdı keshirdi.
14 Muxaddes Nızam talapları boyınsha bizlerge qarsı ayıp taǵıp, húkim belgileytuǵın hújetti Quday óshirdi hám onı atanaq aǵashqa shegelep, joq qıldı.
15 Ol ruwxıy hákimler menen biylewshilerdi quralsızlandırdı. Olardı Masixtıń atanaq aǵashtaǵı ólimi arqalı jeńip, kópshiliktiń kóz aldında masqara etti.
16 Solay etip, jeytuǵın hám ishetuǵın nárselerge, bayramǵa, jańa ayǵa yamasa dem alıs kúnine baylanıslı hesh kim sizlerdi húkim etpesin.
17 Bular tek keliwi tiyis nárseniń kóleńkesi, al haqıyqatlıq bolsa Masixta.
18 Jalǵan kishipeyillikten hám perishtelerge sıyınıwdan lázzet alatuǵın hesh kim sizlerdi sıyıńızdan ayırmasın. Olar tek ózleri kórgen ayanlarǵa ǵana berilip, óz gúnakar tábiyatınıń aqılı menen sebepsiz kókirek kóteredi.
19 Bundaylar iseniwshiler jámáátiniń bası bolǵan Masix penen baylanıstı úzgen. A'ne usı bastan pútkil dene buwın hám sińirdiń járdemi menen kúsh alıp hám birlesip, Qudaydıń qálegen jolı menen ósip baradı.
20 -
21 Eger sizler Masix penen birge bul dúnyanıń mánissiz qaǵıydaları ushın ólgen bolsańlar, onda nege bul dúnyaǵa tiyisli adamlar sıyaqlı: «Uslama», «Jeme» hám «Kol tiygizbe» degen qaǵıydalarǵa qulaq asasız?
22 Bunday qaǵıydalardıń hámmesi qollanıw arqalı joq bolatuǵın nárselerge baylanıslı bolıp, adamlardıń buyrıq hám táliymatlarına tiykarlanǵan.
23 Awa, bul qaǵıydalar jalǵan dindarlıq, jalǵan kishipeyillik hám deneni qıynaw boyınsha aqıllıday bolıp kórinedi. Biraq gúnakar tábiyattıń qálewlerin júwenlewde olardıń hesh qanday paydası joq.

Kolosa 3
1 Solay etip, Masix penen birge tirilgen bolsańız, onda aspandaǵı nárselerdi izleńler. Masix sol jerde, Qudaydıń oń jaǵında otırıptı.
2 Jerdegi emes, al aspandaǵı nárselerdi oylańlar.
3 Sebebi sizler dúnya ushın ólgensizler hám jańa ómirińiz Masix penen birge Qudayda jasırılǵan.
4 O'mirińiz bolǵan Masix kelgende, sizler de Onıń menen birlikte saltanat penen kórinesiz.
5 Sonlıqtan ózlerińizdegi jerge tiyisli bolǵan jaman ádetlerdi: buzıqshılıq, haramılıq, nápsiqumarlıq, jaman qálewler hám nápsiqawlıq bolǵan butqa tabınıwshılıqtı joq qılıńlar.
6 Bular sebepli, sózge qulaq aspaytuǵınlarǵa Qudaydıń ǵázebi keledi.
7 Burın sizler de usınday adamlardıń arasında jasaǵanıńızda, sonday is-háreketlerdi isledińler.
8 Biraq endi hámmesin: ashıw, ǵázep hám jek kóriwshilikti qoyıńlar. Awzıńızdan hesh qanday ósek hám sógis sóz shıqpasın.
9 Bir-birińizge ótirik sóylemeńler. O'ytkeni sizler eski tábiyatıńızdı onıń jaman isleri menen taslap,
10 jańa tábiyatqa iye boldıńlar. Bul jańa tábiyatqa iye adam Qudaydı tolıq biliw ushın, óz Jaratıwshısına uqsap baradı.
11 Solay etip, jańa tábiyatqa iye adamlar arasında grek hám yahudiy, súnnetli hám súnnetsiz, varvar hám skif, qul hám azat adam bolıp bóliniw joq. Al eń áhmiyetlisi, hámme iseniwshilerde jasaytuǵın tek Masix ǵana bar.
12 Qudaydıń tańlap alǵan muxaddes hám súyikli adamları sıpatında rehimlilik, jaqsılıq, kishipeyillik, múláyimlilik hám sabırlılıq penen jasańlar.
13 Bir-birińizge shıdamlı hám keshirimli bolıńlar. Eger kim de kim birewden ókpeli bolsa, İyemizdiń sizlerdi keshirgeni sıyaqlı, sizler de bir-birińizdi keshirińler.
14 Bulardıń hámmesine qosımsha súyispenshilik penen jasańlar. Ol minsiz birlikke eristiredi.
15 Júreklerińizde Masixtıń tınıshlıǵı húkimdarlıq etsin. Sizler bir deneniń músheleri bolıp, usı tınıshlıqqa shaqırıldıńız. Jáne de, shúkirlik bildirińler.
16 Masixtıń sózi pútkil baylıǵı menen ishińizde jasasın. Bir-birińizge tolıq danalıq penen tálim berip, aqıl-násiyat etińler. Qudayǵa shúkirlik bildirip, Oǵan Zabur jırların, alǵıs-maqtaw qosıqların hám Muxaddes Ruwxtıń ilhamı menen jazılǵan qosıqlardı shın júrekten aytıńlar.
17 Sózińiz yamasa isińiz benen qılǵan hár bir nárseni İyemiz İysanıń atı ushın, Ol arqalı A'kemiz Qudayǵa shúkirlik etip isleńler.
18 Háy hayallar, kúyewlerińizge boysınıńlar. Bul İyemizge tiyisli bolǵan hayallarǵa minásip.
19 Háy kúyewler, hayallarıńızdı súyińler. Olarǵa qopal qatnasta bolmańlar.
20 Háy balalar, hámme nársede ata-analarıńızdıń sózin tıńlańlar. Sebebi bul İyemizge unaydı.
21 Háy ákeler, ruwxı túspewi ushın, balalarıńızdıń ashıwın keltirmeńler.
22 Háy qullar, dúnyadaǵı xojayınlarıńızǵa hámme nársede boysınıńlar. Bunı tek olarǵa jaǵınıw ushın kózabaǵa emes, al İyemizden qorqıp, shın júrekten isleńler.
23 -
24 İyemizden sıylıq retinde miyras alatuǵınıńızdı bilip, ne isleseńiz de adamlar ushın emes, al İyemiz ushın islep atırǵanday bolıp, shın júrekten isleńler. O'ytkeni sizler İyemiz Masixqa xızmet etip atırsızlar.
25 Nahaq is islegen adamǵa nahaqlıǵına ılayıq qaytarıladı. Quday hesh kimdi ayırmaydı.

Kolosa 4
1 Háy xojayınlar, aspanda sizlerdiń de İyeńiz bar ekenin bilip, qullarıńızǵa ádillik hám teńlik penen qatnas jasańlar.
2 Bárqulla duwa etińler. Duwa etkenińizde shúkirlik bildirip, sergek bolıńlar.
3 Bizler ushın da duwa etińler: Masixtıń sırı haqqında O'z sózin járiyalay alıwımız ushın, Quday bizlerge jol ashsın. Men usı sır ushın tutqındaman.
4 Bul sırdı tiyisli túrde, túsinikli etip ayta alıwım ushın da duwa etińler.
5 Waqıttan jaqsı paydalanıp, jámááttiń sırtındaǵı adamlarǵa aqıllılıq penen qatnas jasańlar.
6 Sózińiz hámme waqıtta jaǵımlı hám duzlı bolsın. Sonda sizler hár bir adamǵa qalay juwap beriw kerekligin bilip alasızlar.
7 İyemizge meniń menen birge xızmet etetuǵın isenimli xızmetshi bolǵan súyikli tuwısqanımız Tixik men tuwralı hámme xabardı sizlerge bildiredi.
8 Mine, men usı maqset penen onı sizlerge jiberip atırman. Ol hal-jaǵdayımızdı bildirip, sizlerdiń kewillerińizge jubanısh beredi.
9 Tixik penen birge jerlesińiz, isenimli hám súyikli tuwısqanımız bolǵan Onisimdi de jiberip atırman. Olar sizlerge bul jerde bolıp atırǵan barlıq waqıyalar haqqında aytıp beredi.
10 Meniń menen birge qamaqta otırǵan joldasım Aristarx hám Barnabanıń atalas inisi Mark sizlerge sálem aytıp atır. Sizler Mark haqqında nusqaw alǵan edińler: eger ol sizlerge barsa, onı qabıl etińler.
11 Yustus dep atalatuǵın Eshu da sizlerge sálem aytıp atır. Yahudiyler ishinen tek usılar ǵana meniń menen birge Qudaydıń Patshalıǵı ushın xızmet etpekte. Olar maǵan jubanısh boldı.
12 Masix İysanıń xızmetshisi bolǵan jerlesińiz Epafras sizlerge sálem aytıp atır. Sizlerdi Qudaydıń hár bir erkine tolıq isensin hám minsiz adamlar bolsın dep, ol sizler ushın bar kúshi menen úzliksiz duwa etip atır.
13 Sizler ushın hám Laodikiya menen Erapolda bolǵanlar ushın, onıń kóp miynet etkenine men gúwaman.
14 Súyikli shıpaker Luka menen Dimas ta sizlerge sálem aytıp atır.
15 Laodikiyadaǵı tuwısqanlarǵa, Nimfaǵa hám onıń úyindegi jámáátke sálem aytıńlar.
16 Bul xat arańızda oqılǵannan soń, onı Laodikiya jámáátinde de oqıtıń. Sizler de Laodikiyadan kelgen xattı oqıńlar.
17 Arxipke mınanı aytıp qoyıńlar: «İyemizden qabıl etken xızmetińdi orınlawǵa intalı bol!»
18 Men, Pavel, bul sálemnamanı óz qolım menen jazıp atırman. Meniń tutqınlıǵımdı umıtpańlar. Qudaydıń miyrimi sizlerge yar bolsın!

1 Salonika 1
1 A'kemiz Qudayǵa hám İyemiz İysa Masixqa tiyisli bolǵan Salonika iseniwshileriniń jámáátine, Pavel, Sila hám Timofeyden sálem! Sizlerge Qudaydıń miyrimi hám tınıshlıǵı yar bolsın!
2 Duwa etkenimizde sizlerdi tilge alıp, bárqulla hámmeńiz ushın Qudayǵa shúkirlik bildiremiz.
3 Quday A'kemizdiń aldında isenimińizdiń jemisi bolǵan is-háreketińizdi, súyispenshiligińizge tiykarlanǵan miynetińizdi hám İyemiz İysa Masixqa degen úmitińizden payda bolǵan shıdamlılıǵıńızdı úzliksiz eske alamız.
4 Quday súygen tuwısqanlarım! Onıń sizlerdi tańlap alǵanın bizler bilemiz.
5 Sebebi sizlerge járiyalanǵan Xosh Xabar tek sóz benen ǵana emes, al qúdiret, Muxaddes Ruwx hám tolıq isenim menen jetkizildi. Sizlerdiń paydańız ushın arańızda qalay jasaǵanımızdı bilesizler.
6 Kóp azap-aqıretlerge qaramay, sizler Muxaddes Ruwxtıń bergen quwanıshı menen Qudaydıń sózin qabıl etip, bizlerge hám İyemizge eliklewshiler boldıńlar.
7 Solay etip, Makedoniya hám Axayadaǵı pútkil iseniwshilerge sizler úlgi boldıńlar.
8 O'ytkeni İyemizdiń sózi sizlerden tarqap, Qudayǵa degen isenimińiz haqqında xabar tek Makedoniya hám Axayaǵa emes, al hámme jerge jetip bardı. Sonlıqtan bizlerdiń bul haqqında bir nárse aytıwımızǵa hájet qalmadı.
9 Sebebi olardıń ózleri bizlerdi qanshelli jaqsı qabıl alǵanıńızdı hám haqıyqıy tiri Qudayǵa xızmet etiw ushın qalay butlardı taslap, Qudayǵa qaytqanıńızdı aytıp berdi.
10 Jáne bizlerdi keleshektegi qáhárli jazadan qutqaratuǵın Qudaydıń O'zi ólimnen tiriltken Ulı İysanıń aspannan keliwin kútip atırǵanıńızdı da olar sóz etti.

1 Salonika 2
1 Tuwısqanlar! Sizlerge bolǵan saparımızdıń bosqa ketpegenin ózlerińiz de bilesiz.
2 Biraq ózlerińizge málim, bunnan aldın Filipte azap shegip, masqaralanıwǵa duwshar bolǵan edik. Degen menen, kúshli qarama-qarsılıqlarǵa qaramastan, Qudaydıń Xosh Xabarın sizlerge járiyalaw ushın, bizler Qudayımızdan mártlik alıp turatuǵın edik.
3 O'ytkeni bizlerdiń aqıl-násiyatımız ótirik yamasa napák niyet hám hiylege negizlenbegen edi.
4 Kerisinshe, Quday bizlerdi minásip kórip, bizlerge Xosh Xabardı isenip tapsırdı. Sonlıqtan bizler adamlarǵa emes, al kewillerimizdi sınaytuǵın Qudayǵa unaw ushın Xosh Xabardı járiyalap júrmiz.
5 Xabarıńız bar, bizler hesh qashan jaǵımpazlıq sózleri yamasa paydakúnemlik nıqabı menen kelmedik. Quday buǵan gúwa.
6 Jáne bizler hesh kimnen: ya sizlerden, ya basqalardan húrmet-maqtaw izlep júrgen joqpız.
7 Masixtıń elshileri sıpatında sizlerge awırmanlıq salıwımızǵa bolar edi. Biraq, balalarına ǵamxor bolǵan ana sıyaqlı, sizlerge múláyim boldıq.
8 Sizlerdi usılay jaqsı kórip, sizlerge tek Qudaydıń Xosh Xabarın emes, al óz janlarımızdı beriwge de qayıl edik. Sebebi sizler bizler ushın sonshelli qádirli edińiz.
9 Tuwısqanlar! Bizlerdiń awır miynetimiz hám qıyınshılıqlarımız yadıńızda. Hesh birińizge awırmanlıǵımız túspewi ushın, kúni-túni miynet etip, sizlerge Qudaydıń Xosh Xabarın járiyaladıq.
10 Siz iseniwshilerdiń aldında qanday muxaddes, haq hám kemshiliksiz bolıp jasaǵanımızǵa sizler de, Quday da gúwa.
11 Xabarıńız bar, bir áke óz balalarına qanday qatnas jasasa, bizler de sizlerdiń hár birińizge sonday qatnas jasadıq.
12 Sizlerge aqıl-násiyat hám jubanısh berip, O'z Patshalıǵına hám saltanatına shaqırǵan Qudayǵa ılayıqlı jasawdı ótinish ettik.
13 Bizler Qudayǵa jáne bir nárse ushın úzliksiz shúkirlik etemiz. O'ytkeni sizler Qudaydıń sózin bizlerden esitip qabıl etkenińizde, bunı adamnıń sózi sıpatında emes, al Qudaydıń sózi sıpatında qabıl ettińler. Bul sóz haqıyqattan Qudaydıń sózi bolǵanlıqtan, siz iseniwshilerde háreket etpekte.
14 Sebebi tuwısqanlar, sizler Masix İysaǵa tiyisli bolǵan Yahudiyadaǵı Qudaydıń jámáátlerine eliklewshiler boldıńlar. Olar yahudiylerden qanday azap-aqıret kórgen bolsa, sizler de óz milletińizden sonday azap-aqıret kórdińler.
15 İyemiz İysanı hám payǵambarlardı óltirgen yahudiyler bizlerdi de quwıp shıǵardı hám olar Qudaydı nariyza qılıp, pútkil adamlarǵa dushpanlıq islep atır.
16 Basqa milletlerdiń qutqarılıwı ushın, bizlerdiń sóylewimizge olar tosqınlıq jasap, hár qashan óz gúnalarınıń mólsherin toltırıp atır. Biraq olar aqırında Qudaydıń ǵázebine ushıraydı.
17 Tuwısqanlar, sizlerden az waqıtqa ayra túsirilip, ózlerimiz alısta bolsaq ta, kewillerimiz sizler menen birge edi. Sizlerdi júdá saǵınıp, diydar kórisiwge qattı tırıstıq.
18 Sonlıqtan sizlerge barǵımız kelip, ásirese men, Pavel, bir neshe márte barmaqshı bolǵanımda, shaytan bizlerge kesent etti.
19 Bizlerdiń úmitimiz, quwanıshımız hám İyemiz İysa kelgende, Onıń aldında kiyetuǵın maqtaw tajımız ne? Sizler emessiz be?
20 Awa, maqtanıshımız hám quwanıshımız sizlersiz.

1 Salonika 3
1 Solay etip, bizler artıq shıday almay, Afinada jalǵız qalıwdı uyǵardıq.
2 İsenimińizdi bekkemlep, sizlerdi jigerlendiriw ushın, Masixtıń Xosh Xabarın járiyalaytuǵın Qudaydıń xızmetshisi, tuwısqanımız Timofeydi sizlerge jiberdik.
3 Azap-aqıretler sebepli hesh kim isenimde silkinbesin dep, bizler usılay isledik. Azap shegiw táǵdirimizge jazılǵanı ózlerińizge málim.
4 O'ytkeni sizler menen birge bolǵanımızda, azap shegetuǵınımızdı aldın aytqan edik. Xabarıńız bar, aytqanımızday anıq solay boldı da.
5 Sonlıqtan men de artıq shıday almay, azǵırıwshı sizlerdi azǵırıp, miynetimiz bosqa ketpesin dep, isenimińizdiń jaǵdayın biliw ushın Timofeydi sizlerge jiberdim.
6 Biraq, sizlerdiń janıńızdan bizlerge jańa ǵana qaytıp kelgen Timofey sizlerdiń isenimińiz hám súyispenshiligińiz haqqında quwanıshlı xabar alıp keldi. Bizlerdi bárqulla jaqsı oy menen eske alıp, bizlerdiń sizlerdi saǵınǵanımızday, sizlerdiń de bizlerdi saǵınıp atırǵanıńızdı aytıp berdi.
7 Sol sebepten tuwısqanlar, qıyınshılıqlı hám azap-aqıretli jaǵdayda sizlerdiń isenimińiz sebepli jigerlenip qaldıq.
8 Sebebi sizler İyemiz benen bekkem baylanısta bolsańız, bizlerdiń janımız jay tabadı.
9 Qudayımızdıń aldında sizler sebepli alǵan barlıq quwanıshımızdıń esesin Oǵan qansha shúkirlik aytıp qaytarsaq ta az.
10 Sizler menen júzbe-júz kórisiw ushın hám isenimińizdegi jetispegen nárselerdi tolıqtırıw ushın, kúni-túni bar kúshimiz benen duwa etip atırmız.
11 A'kemiz Qudaydıń O'zi hám İyemiz İysa sizlerge barıwǵa jolımızdı ashsın!
12 İyemiz bir-birińizge hám pútkil adamlarǵa degen súyispenshiligińizdi bizlerdiń sizlerge degen súyispenshiligimiz sıyaqlı kóbeytip arttırsın!
13 Solay etip, İyemiz İysa O'ziniń pútkil muxaddesleri menen kelgende, A'kemiz Qudaydıń aldında muxaddeslikte kemshiliksiz bolıwıńız ushın, júreklerińizdi bekkemlesin.

1 Salonika 4
1 Endi bolsa, tuwısqanlar, Qudayǵa unaw ushın qalay jasaw kerekligin sizler bizlerden úyrendińiz. Házir usılay jasap atırsız da. Bul iste jáne de alǵa ilgerilewińizdi İyemiz İysanıń atı menen sizlerden ótinish etip soraymız.
2 O'ytkeni İyemiz İysanıń biyligi menen sizlerge qanday jol-jorıqlardı bergenimizdi ózlerińiz bilesizler.
3 Qudaydıń erki – sizlerdiń muxaddes bolıwıńızdan ibarat. Yaǵnıy, Ol sizlerdiń jınısıy buzıqshılıqtan awlaq júriwińizdi,
4 hár birińizdiń óz denesin qádirlep, muxaddes qılıp saqlawın
5 hám Qudaydı bilmeytuǵın butqa tabınıwshılar sıyaqlı buzıq qálewlerge berilmewin qáleydi.
6 Hesh kim usınday iste tuwısqanına qıyanet etip, haramılıq islemesin. Burın sizlerge aytqanımız hám eskertkenimizdey, İyemiz bunday barlıq isler ushın adamlardı jazalaydı.
7 Sebebi Quday bizlerdi haram bolıp jasaw ushın emes, al muxaddes bolıp jasaw ushın shaqırdı.
8 Solay etip, bul jol-jorıqtı qabıl almaǵan adam adamdı emes, al Muxaddes Ruwxın sizlerge bergen Qudaydı qabıl almaǵan boladı.
9 Biraq tuwısqanlıq súyispenshilik haqqında birewdiń sizlerge bir nárse jazıwına hájet joq. O'ytkeni bir-birińizdi súyiwdi sizler Qudaydan úyrendińler.
10 Sizler haqıyqattan da pútkil Makedoniyadaǵı tuwısqanlardıń hámmesin súyesizler. Tuwısqanlar, bul iste jáne de alǵa ilgerilewińizdi sizlerden ótinish etemiz.
11 Jáne de, sizlerge jol-jorıq bergenimizdey, tınısh ómir súriwdi, óz isińizge kewil bóliwdi hám qollarıńız benen miynet etiwdi maqset etip qoyıńlar.
12 Solay etip, sizler jámáátten tıs adamlardıń aldında húrmet-izzetli ómir súresizler hám hesh kimnen ǵárezli bolmaysızlar.
13 Tuwısqanlar! U'mitsiz jasaytuǵın basqa adamlar sıyaqlı qayǵırmawıńız ushın, bul dúnyadan kóz jumǵanlar haqqında sizlerdiń xabarsız qalıwıńızdı qálemeymiz.
14 Sebebi bizler İysanıń ólip, qayta tirilgenine isenemiz. Sol sıyaqlı, İysaǵa isenip, bul dúnyadan kóz jumǵanlardı Quday Onıń menen birge qayta alıp keletuǵınına da isenemiz.
15 İyemizdiń sózine tiykarlanıp, sizlerge mınanı bildiremiz: házir tiri bolıp jasap atırǵan bizler, yaǵnıy İyemiz kelemen degenshe tiri júretuǵınlar bul dúnyadan kóz jumǵanlardan hesh artıq emespiz.
16 O'ytkeni İyemizdiń O'zi buyırǵan bálent dawıs, bas perishteniń sesti hám Qudaydıń kárnayı menen aspannan kelgende, dáslep Masixqa isengen óliler tiriledi.
17 Onnan soń, jasap atırǵan bizler, yaǵnıy tiri qalǵanlar olar menen birlikte İyemizdi hawada kútip alıw ushın, bultlar ishine alınıp kóterilemiz. Solay etip, hámme waqıt İyemiz benen birge bolamız.
18 Mine, usı sózler menen bir-birińizdi jubatıńlar.

1 Salonika 5
1 Tuwısqanlar! Bul waqıyalardıń waqıt hám máwsimleri haqqında sizlerge jazıwdıń keregi joq.
2 Sebebi İyemizdiń kúni túnde urınıń keliwi sıyaqlı keletuǵının sizler anıq bilesizler.
3 Adamlar: «Hámmesi tınısh hám qáwipsiz», – degende, júkli hayaldı birden tolǵaq tutqanday, olar tosattan apatqa ushırap, qashıp qutıla almaydı.
4 Biraq tuwısqanlar, sizler qarańǵılıqta bolmaǵanlıqtan, sol kún sizlerdi urı túskendey ǵapılda qaldırmaydı.
5 Sizlerdiń hámmeńiz nurdıń hám kúndizdiń balalarısız. Bizler túnge yamasa qarańǵılıqqa tiyisli emespiz.
6 Sonlıqtan basqalar sıyaqlı uyıqlamayıq, oyaw hám sergek bolayıq.
7 O'ytkeni uyıqlaytuǵınlar túnde uyıqlaydı, más bolatuǵınlar da túnde más boladı.
8 Al kúndizge tiyisli bolǵan bizler sergek bolayıq, isenim hám súyispenshilikti sawıt qılıp, qutqarılıwǵa degen úmitti basımızǵa duwlıǵa qılıp kiyeyik.
9 Sebebi Quday bizlerdi O'ziniń ǵázebine ushırawımız ushın emes, al İyemiz İysa Masix arqalı qutqarılıwımız ushın tayınladı.
10 Tiri bolsaq ta, óli bolsaq ta, bizlerdi O'zi menen birge jasasın dep, İysa Masix bizler ushın óldi.
11 Sonlıqtan házir islep atırǵanıńızday, bir-birińizdi jigerlendirip, bir-birińizdiń isenimińizdi bekkemley berińler.
12 Tuwısqanlar! Arańızda miynet etkenlerdiń, yaǵnıy İyemizdiń jolında sizlerge jolbasshılıq qılıp, aqıl-násiyat bergenlerdiń qádirin biliwińizdi sizlerden ótinish etemiz.
13 İslegen isleri ushın olardı súyip, sheksiz húrmet etińler. O'z ara tatıw jasańlar.
14 Sizlerge jalbarınamız, tuwısqanlar, is jaqpaslarǵa eskertiw jasap, júreksizlerdi jigerlendirińler, kúshsizlerge járdem berip, hámmege sabırlı bolıńlar.
15 Abaylı bolıńlar, hesh kim jamanlıqqa jamanlıq penen juwap qaytarmasın. Kerisinshe, hámme waqıtta bir-birińizge hám pútkil adamlarǵa jaqsılıq islewge umtılıńlar.
16 Bárqulla quwanıńlar.
17 Tınbay duwa etińler.
18 Kanday awhal bolsa da, Qudayǵa shúkirlik bildirińler. O'ytkeni Masix İysaǵa tiyisli bolǵan sizlerge degen Qudaydıń erki usılar.
19 Muxaddes Ruwxtıń isin toqtatpańlar.
20 Payǵambarshılıq sózlerin kemsitpeńler.
21 Biraq, hámme nárseni sınap kórińler. Jaqsılıqqa jabısıp alıńlar.
22 Hár qanday jamanlıqtan qashıńlar.
23 Tınıshlıq beriwshi Qudaydıń O'zi sizlerdi tolıq muxaddes qılsın: pútkil ruwxıńız, janıńız hám deneńizdi İyemiz İysa Masixtıń keliwine kemshiliksiz qılıp saqlasın.
24 Sizlerdi shaqırǵan Quday sadıq, Ol usını ámelge asıradı.
25 Tuwısqanlar, bizler ushın duwa etińler.
26 Barlıq tuwısqanlardı muxaddes posa menen súyip, sálem aytıńlar.
27 Bul xattıń hámme tuwısqanlarǵa oqıp beriliwin İyemizdiń atı menen sizlerge qatań túrde tapsıraman.
28 İyemiz İysa Masixtıń miyrimi sizlerge yar bolsın!

2 Salonika 1
1 A'kemiz Qudayǵa hám İyemiz İysa Masixqa tiyisli bolǵan Salonika iseniwshileriniń jámáátine, Pavel, Sila hám Timofeyden sálem!
2 A'kemiz Qudaydıń hám İyemiz İysa Masixtıń miyrimi hám tınıshlıǵı sizlerge yar bolsın!
3 Tuwısqanlar! Sizler ushın hámme waqıtta Qudayǵa shúkirlik etiw parızımız. Usılay islewimiz orınlı. Sebebi isenimińiz kún sayın ósip, hár qaysısıńızdıń bir-birińizge degen súyispenshiligińiz artıp barmaqta.
4 Sonlıqtan bizler basıńızdan keship atırǵan barlıq quwdalaw hám azap-aqıretler waqtındaǵı sizlerdiń sabırlılıǵıńız hám isenimińiz ushın Qudaydıń jámáátlerinde sizler menen maqtanamız.
5 Bulardıń hámmesi Qudaydıń ádil jazasınıń belgisi. Nátiyjede, shegip atırǵan azabıńız ushın sizler Qudaydıń Patshalıǵına ılayıqlı dep sanalasızlar.
6 Quday ádil: sizlerge azap bergenlerge Ol azap penen juwap qaytaradı.
7 Azap shegip atırǵan sizlerge bolsa, bizler menen birge tınıshlıq beredi. Bulardıń hámmesi İyemiz İysa O'ziniń qúdiretli perishteleri menen jalınlaǵan ot ishinde aspanda kóringende júz beredi.
8 Sonda İyemiz İysa Qudaydı bilmeytuǵınlardı hám O'zi haqqında Xosh Xabarǵa boysınbaǵanlardı jazalaydı.
9 Olar máńgi nabıt bolıwǵa húkim etilip, İyemizdiń júzinen hám qúdiretli saltanatınan alıslatıladı.
10 İyemiz kelgen kúni O'z muxaddesleri tárepinen ullılanıp, pútkil iseniwshiler tárepinen alǵıslanadı. Olardıń arasında sizler de bolasızlar. O'ytkeni bizlerdiń Ol haqqında bergen gúwalıǵımızǵa isendińler.
11 Sonlıqtan sizler ushın bárqulla duwa etip atırmız: Qudayımız sizlerdi O'zi shaqırǵan ómirge ılayıqlı qılsın, hár túrli jaqsı arzıw-ármanıńızdı hám isenimge tiykarlanǵan hár bir isińizdi O'z qúdireti menen ámelge asırsın.
12 Solay etip, Qudayımızdıń hám İyemiz İysa Masixtıń miyrimi menen, İyemiz İysanıń atı sizler arqalı ullılansın hám sizler de Ol tárepinen mártebeli bolıńlar.

2 Salonika 2
1 Tuwısqanlar! Endi İysa Masixtıń qayta keliwine hám bizlerdiń Onıń aldına jıynalıwımızǵa baylanıslı sizlerden mınalardı ótinemiz.
2 İyemizdiń kúniniń álle qashan kelgenin aytqan hár qanday payǵambarshılıq, sóz yamasa bizler jibergendey etip kórsetilgen xat sebepli aqıldan dárhal azıp, táshiwishlenbeńler.
3 O'zlerińizdi hesh kimge hesh qanday jol menen aldatpańlar. Sebebi sol kún keliwge deyin dáslep isenimnen qaytıw baslanıp, nızamdı buzıwshı, yaǵnıy táǵdirine nabıt bolıw jazılǵan adam payda boladı.
4 Sol adam – Qudayǵa yamasa adamlar «quday» dep sıyınatuǵın hár bir nársege qarsı shıǵıp, ózin hámmeden joqarı qoyadı, hátte, ol Qudaydıń İbadatxanasındaǵı Muxaddesxanada otırıp, ózin «qudayman» dep járiyalaydı.
5 Sizler menen birge bolǵanımda usılardı aytqanım eslerińizde joq pa?
6 Sol adamnıń óz waqtında payda bolıwına deyin házir onı ne uslap turǵanın bilesizler.
7 Awa, nızamsızlıqtıń sırlı kúshleri álle qashan háreket etpekte. Biraq usı kúshti uslap turıwshı joq qılınbaǵansha, ol óz isin dawam ete beredi.
8 Bunnan soń, nızamdı buzıwshı payda boladı. Biraq İyemiz İysa onı awzınan shıqqan demi menen óltiredi hám O'ziniń ullı saltanatı menen kelgende joq qıladı.
9 Sol adam shaytannıń kúshi menen kelip, hár túrli qúdiret, jalǵan belgiler menen tań qalarlıq nárselerdi
10 hám nabıt bolatuǵınlardı aldawshı hár túrli jamanlıqlardı kórsetedi. O'ytkeni olar ózleriniń qutqarılıwı ushın haqıyqatlıqtı súyiwden bas tartqanlıqtan, nabıt boladı.
11 Sonlıqtan jalǵanǵa isensin dep, Quday olarǵa aldawshı bir kúsh jiberedi.
12 Solay etip, haqıyqatqa isenbey, jamanlıqtan ráhátlenetuǵınlardıń hámmesi húkim etiledi.
13 Biraq bizler İyemiz súygen tuwısqanlarımız bolǵan sizler ushın hámme waqıt Qudayǵa shúkirlik etiwge parızlımız. Sebebi Quday Muxaddes Ruwx tárepinen muxaddes qılınıwıńız arqalı hám haqıyqatqa iseniwińiz arqalı qutqarılıwıńız ushın, sizlerdi áwel bastan tańlap alǵan edi.
14 İyemiz İysa Masixtıń ullılıǵına erisiwińiz ushın, bizler járiyalaǵan Xosh Xabar arqalı Quday sizlerdi usı qutqarılıwǵa shaqırdı.
15 Sol sebepli, tuwısqanlarım, bekkem turıńlar! Bizlerdiń sóz yamasa xat arqalı sizlerge úyretken táliymatımız boyınsha is tutıńlar.
16 İyemiz İysa Masixtıń O'zi hám bizlerdi súyip, miyrim-shápááti menen bizlerge sheksiz jubanısh hám jaqsı úmit bergen A'kemiz Quday
17 sizlerdiń kewillerińizdi jigerlendirip, hár qanday jaqsı iste de, sózde de kúsh-quwat bersin.

2 Salonika 3
1 Kullası, tuwısqanlar, İyemizdiń sózi sizlerdiń arańızda qalay jayılǵan bolsa, ele de solay tezlik penen jayılıp, húrmetke bólene bersin dep, bizler ushın duwa etińler.
2 Jaman hám jawız adamlardan qutılıwımız ushın da duwa etińler. O'ytkeni adamlardıń hámmesi iseniwshi emes.
3 Biraq, İyemiz sadıq. Ol sizlerge kúsh-quwat berip, shaytannan saqlaydı.
4 İyemiz sizler menen qarım-qatnasta bolǵanlıqtan, buyırǵanlarımızdı islep atırǵanıńızǵa hám isleytuǵınıńızǵa isenemiz.
5 İyemiz júreklerińizdi Qudaydıń súyispenshiligine hám Masixtıń sabırlılıǵına qaray jetelesin.
6 Tuwısqanlar! İyemiz İysa Masixtıń atı menen buyıramız: bizlerden alǵan táliymattı tıńlamay, isjaqpaslıq etip júrgen barlıq tuwısqanlardan awlaq júrińler!
7 Bizlerden qalay órnek alıwıńız kerek ekenligin ózlerińiz bilesizler. Sebebi bizler arańızda bolǵanımızda, talapsız júrgen joqpız.
8 Hesh kimniń nanın biypul jemedik. Kerisinshe, hesh birińizge awırmanlıǵımız túspesin dep, kúni-túni awır miynet ettik.
9 Járdemińizdi qabıl etiwge haqımız bolmaǵanı sebepli emes, al sizler bizlerge eliklesin dep, órnek bolıwımız ushın usılay isledik.
10 Hátte, bizler sizler menen birge bolǵanımızda: «Kim de kim miynet etiwdi qálemese, awqat ta jemesin», – degen buyrıqtı bergen edi.
11 O'ytkeni arańızdaǵı ayırımlardıń talapsız bolıp, hesh jumıs islemey, basqalardıń isine aralasıp júrgenin esitip atırmız.
12 Bunday adamlarǵa İyemiz İysa Masixtıń atı menen jalbarınamız hám mınanı buyıramız: tınısh miynet etip, óz nanın ózi tawıp jesin.
13 Al sizler, tuwısqanlar, jaqsı is islewden jalıqpańlar.
14 Eger bul xattaǵı sózlerimizge qulaq aspaǵanlar bolsa, onı ayırıp qoyıńlar. Onı uyaltıw ushın, baylanıstı úzińler.
15 Biraq, onı dushpan dep sanamay, tuwısqan sıpatında eskertińler.
16 Tınıshlıq beriwshi İyemizdiń O'zi sizlerge hámme waqıtta, hár qanday jaǵdayda tınıshlıq bersin. İyemiz hámmeńizge yar bolsın!
17 Men, Pavel, bul sálemdi óz qolım menen jazıp atırman. Meniń hár bir xatımda bul belgi bar. Men usılay jazaman.
18 İyemiz İysa Masixtıń miyrimi hámmeńizge yar bolsın!

1 Timofey 1
1 Kutqarıwshımız Qudaydıń hám úmitimiz Masix İysanıń buyrıǵı menen Masix İysanıń elshisi bolǵan men, Pavelden,
2 isenimdegi haqıyqıy ulım bolǵan Timofeyge sálem! A'kemiz Quday hám İyemiz Masix İysa saǵan miyrim, rehim hám tınıshlıq bersin!
3 Men Makedoniyaǵa ketip baratırǵanımda saǵan ótinish etkenimdey, Efeste qal. Ol jerdegi ayırım adamlarǵa jalǵan táliymatlardı úyretpewdi,
4 ańızlar hám sheksiz shejireler menen bánt bolmawdı buyır. Bular isenim arqalı bilinetuǵın Qudaydıń islerine payda beriwdiń ornına, tartıslardı keltirip shıǵaradı.
5 Al bul buyrıqtıń maqseti bolsa – pák júrekten, taza hújdannan hám haqıyqıy isenimnen súyispenshilikti payda etiw.
6 Geybir adamlar bulardan júz burıp, bos gáplerge erip adastı.
7 Olar nızam muǵallimi bolıwdı qáleydi, biraq neni sóylep hám neni taban tirep tastıyıqlap atırǵanın túsinbeydi.
8 Durıs qollanǵan adam ushın Muxaddes Nızam paydalı ekenin bizler bilemiz.
9 Jáne de, Muxaddes Nızam haq adamlar ushın emes, al nızamdı buzıwshılar hám boysınbaytuǵınlar, qudaysızlar hám gúnakarlar, muxaddes emesler hám muxaddes nárselerdi sıylamaytuǵınlar, ata-anasın óltiretuǵınlar, adam óltiriwshiler,
10 buzıqlar, óz jınısındaǵı adam menen qosılıwshılar, adamdı urlap satıwshılar, ótirikshiler, jalǵan gúwalıq beriwshiler hám durıs táliymatqa qarsı is qılatuǵın basqa hámme ushın qollanılatuǵının bilemiz.
11 Durıs táliymat bolsa, alǵıs-maqtawlarǵa ılayıq Qudaydıń ullı Xosh Xabarına tiykarlanǵan. Usı Xosh Xabardı Quday maǵan isenip tapsırdı.
12 Maǵan kúsh-quwat berip qoyǵan İyemiz Masix İysaǵa minnetdarshılıq bildiremen. Sebebi Ol meni sadıq dep esaplap, O'z xızmetine tayınladı.
13 Bir waqıtları men Oǵan til tiygiziwshi, quwdalawshı hám zalım adam bolsam da, Ol maǵan miyrim-shápáátin berdi. O'ytkeni mende haqıyqıy isenim bolmaǵanlıqtan, ne islep júrgenimdi bilmeytuǵın edim.
14 Biraq İyemizdiń miyrimi Masix İysadaǵı isenim hám súyispenshilik penen birlikte meniń ústime mol-mol bolıp tógildi.
15 «Masix İysa bul dúnyaǵa gúnakarlardı qutqarıw ushın keldi», – degen sózler isenimli hám hámme adamlar tárepinen qabıl qılınıwǵa ılayıqlı sózler. Men ózimdi gúnakarlardıń ishindegi eń jamanıman dep esaplayman.
16 Biraq, men gúnakarlardıń ishindegi eń jamanı bolsam da, Masix İysa maǵan rehim etti. Keyinirek O'zine isenip, máńgilik ómirge erisetuǵınlarǵa órnek bolıwım ushın, Ol maǵan sheksiz sabırlıǵın kórsetti.
17 Máńgilik Patshaǵa, ólmeytuǵın hám kórinbeytuǵın jalǵız Qudayǵa máńgige húrmet hám dańq bolsın! Awmiyin.
18 Ulım Timofey! Sen tuwralı aldın aytılǵan payǵambarshılıq sózlerine tiykarlanıp, saǵan buyıraman: usı sózler boyınsha jaqsı ásker sıyaqlı is-háreket et.
19 İsenimińdi hám hújdanıńdı taza saqla. Ayırımlar hújdanın satıp, iseniminen ayırıldı.
20 Olardıń arasında Gimeney hám İskender de bar. Qudayǵa til tiygizbewdi úyrensin dep, men olardı jámáátten shıǵarıp, shaytannıń qolına tapsırdım.

1 Timofey 2
1 Eń aldı menen iseniwshilerge mınanı úyretiwińdi ótinish etemen: olar Quday aldında hámme adamlar ushın sorap, duwa etip, jalbarınıp, minnetdarshılıq bildirsin.
2 Patshalar hám basshılar ushın da duwa etsin. Sonda bizler Qudaydıń jolı menen hadal jasap, paraxat hám tınısh ómir súremiz.
3 Bul is jaqsı bolıp, Kutqarıwshımız Qudayǵa unaydı.
4 Sebebi Ol hámme adamlardıń qutqarılıwın hám haqıyqatlıqtı biliwin qáleydi.
5 Quday jalǵız hám Quday menen adamlardıń arasındaǵı Táwelleshi, O'zi adam bolǵan Masix İysa da jalǵız.
6 Ol O'zin hámme adamlar ushın qurban qıldı. Bul arqalı Ol Qudaydıń hámme adamlardı qutqarıwdı qáleytuǵının belgilengen waqıtta dálilledi.
7 Men usı ushın Masix İysa tárepinen xabarshı hám elshi bolıp tayınlanıp, basqa milletlerge isenim hám haqıyqatlıq haqqında úyretetuǵın muǵallim boldım. Men aldap atırǵan joqpan, haqıyqatın aytıp turman.
8 Jámáátdegi er adamlarǵa ashıwlanbawdı hám tartıspawdı, al hámme jerde muxaddes qolların kóterip duwa etiw kerekligin úyretiwińdi qáleymen.
9 Hayallar da shashlarına artıqsha sán bermey, ózlerin altınlar, hinjiler yamasa qımbat kiyimler menen emes, al sıpayı kiyim, ádep hám iybe menen bezesin.
10 Kerisinshe, olar Qudaydan qorqıp jasaytuǵın hayallarǵa ılayıqlı jaqsı isler menen ózlerin kórkem qılsın.
11 Hayal tınısh hám tolıq boysınǵan halda tálim alsın.
12 Hayaldıń tálim berip, er adamdı basqarıwına ruxsat etpeymen. Hayal tınısh bolsın.
13 O'ytkeni dáslep Adam-ata, sońınan Hawa-ene jaratıldı.
14 Jáne de, Adam-ata emes, al hayal aldanıp, gúna isledi.
15 Biraq, hayal isenim, súyispenshilik hám muxaddeslik penen, ádepli bolıp jasasa, bala tuwıwı arqalı qutqarıladı.

1 Timofey 3
1 «Eger kim de kim jámáát jetekshisi bolıwdı ańsasa, jaqsı isti arzıw etkeni», – degen sózler haqıyqat.
2 Solay etip, jámáát jetekshisi ayıpsız, bir hayallı, salmaqlı, ózin tutıp biletuǵın, húrmetli, miymandos hám tálim beriwge qábiletli bolıwı shárt.
3 Jáne de, ol máskúnemlikke berilgen, qızba, jánjelkesh, paydakúnem bolmay, al múláyim,
4 óz úyin jaqsı basqaratuǵın, balalarına sózin tıńlatıp, ózin húrmet ettire alatuǵın adam bolıwı lazım.
5 Sebebi óz úyin basqara almaytuǵın adam Qudaydıń jámáátine qalay ǵamxorlıq qıla aladı?
6 Jetekshi jaqında isengen adam bolmawı tiyis. Olay bolsa, ol maqtanıp ketip, shaytan sıyaqlı jazaǵa duwshar bolıwı múmkin.
7 Jáne de, ol ayıplanıp, shaytannıń duzaǵına túspewi ushın, jámááttiń sırtındaǵı adamlardıń aldında jaqsı atqa iye bolıwı kerek.
8 Sol sıyaqlı, jámáát xızmetshileri de máskúnemlikke berilgen, haram paydanı gózleytuǵın adam bolmay, bir sózli hám húrmetli adamlar bolıwı shárt.
9 Olar isenimniń tereń haqıyqatlıǵın bilip, taza hújdan menen is-háreket etiwi tiyis.
10 Bul xızmetshiler de dáslep sınaqtan ótiwi lazım. Eger ayıpsız bolsa, xızmetke qoyılsın.
11 Sonday-aq, olardıń hayalları da ósekshi bolmay, húrmetli, salmaqlı hám hámme iste isenimli bolsın.
12 Jámáát xızmetshileri bir hayallı, balaların hám óz úy-ishin jaqsı basqaratuǵın adamlar bolsın.
13 Xızmetin jaqsı atqarǵan xızmetshiler joqarı mártebege erisedi hám Masix İysaǵa degen isenimde úlken batırlıqqa iye boladı.
14 -
15 Men jaqın arada seniń janıńa barıwdan úmit etemen. Biraq eger keshiksem, Qudaydıń shańaraǵında iseniwshilerdiń qalay is tutıwı kerekligin biliwiń ushın, saǵan usı xattı jazıp atırman. Qudaydıń shańaraǵı – haqıyqat tiregi hám tiykarı bolǵan tiri Qudaydıń jámááti.
16 Qudaydıń jolınıń sırı ullı ekeni sózsiz. Keldi Masix adam denesinde, Muxaddes Ruwx tárepinen haq dep tastıyıqlandı Ol, Perishtelerge kórindi, Ol haqqında járiyalandı milletlerge, Dúnyada Oǵan isendi, Ol joqarıǵa alındı saltanat penen.

1 Timofey 4
1 Muxaddes Ruwx anıq aytpaqta: sońǵı waqıtlarda geybir adamlar aldawshı ruwxlarǵa hám jinlerdiń táliymatlarına qulaq asıp, isenimnen qaytadı.
2 Bunday táliymatlar hújdansız bolǵan eki júzli ótirikshiler tárepinen tarqaladı.
3 Bul ótirikshiler úyleniwdi hám turmısqa shıǵıwdı qadaǵan etedi, jáne de, ayırım azıq-awqatlardı jemewdi buyıradı. Degen menen, haqıyqattı biletuǵın iseniwshilerdiń minnetdarshılıq bildirip jewi ushın, Quday bul nárselerdi jaratqan-ǵo.
4 Quday jaratqan hár bir nárse jaqsı hám eger minnetdarshılıq penen qabıl etilse, hesh nársege tıyım salınbawı kerek.
5 O'ytkeni bizler hár bir nárseni Qudaydıń sózi boyınsha hám duwa etiw arqalı muxaddes dep qabıl etemiz.
6 Eger bulardı tuwısqanlarǵa násiyatlasań, onda sen isenimniń hám óziń tutınǵan jaqsı táliymattıń sózleri menen azıqlanǵan, Masix İysanıń jaqsı xızmetshisi bolasań.
7 Jaramas hám mánissiz gáplerden awlaq bolıp, ózińdi Quday jolında shınıqtırıp bar.
8 Deneni shınıqtırıwdıń paydası az. Al Qudaydıń jolında shınıǵıw hár tárepleme paydalı. Sebebi bul arqalı házir hám keleshekte ómir beriledi.
9 Bul sózler isenimli hám hár tárepleme qabıl etiliwge ılayıqlı.
10 Sonıń ushın bizler awır miynet etip, azap shekpektemiz. O'ytkeni hámme adamlardıń, ásirese iseniwshilerdiń Kutqarıwshısı bolǵan tiri Qudaydan úmit etemiz.
11 Sen usılardı buyır hám úyret.
12 Jassań dep, ózińdi hesh kimniń kemsitiwine jol qoyma. Kerisinshe, sóylegen sóziń, jasaw táriziń, súyispenshiligiń, isenimiń hám pákligiń menen iseniwshilerge órnek bol.
13 Men janıńa barǵanımsha, iseniwshiler jámáátine Muxaddes Jazıwlardı oqıwǵa, úgit-násiyat etiwge hám úyretiwge ózińdi baǵıshla.
14 Aqsaqallar jıyını seniń ústińe qol qoyıp duwa etkende, ózińe payǵambarshılıq arqalı berilgen ruwxıy sıydı pás kórme.
15 Usını is júzinde qollan hám tabıslarıńdı hámme kóriwi ushın, ózińdi buǵan tolıq baǵıshla.
16 O'zińe hám berip atırǵan tálimińe dıqqat awdar, usı islerińdi dawam et. Usılay isleseń, ózińdi de, seni tıńlaytuǵınlardı da qutqarasań.

1 Timofey 5
1 Ѓarrı adamǵa urıspa, al onı ákeńdey kórip, násiyat ber. Jas jigitlerdi inińdey,
2 jası úlken hayallardı anańday, jas hayal-qızlardı ájapań hám qarındasıńday kórip, tolıq páklik penen aqıl-násiyat ber.
3 Haqıyqattan qáwendersiz bolǵan jesir hayallardı húrmet et.
4 Biraq, eger bir jesir hayaldıń balaları yamasa aqlıqları bolsa, olar eń aldı menen Qudaydıń jolı menen júrip, óz úy-ishine ǵamxorlıq kórsetiwdi, áke-sheshesi menen kempir apa hám atasınıń aldında parızın ótewdi úyrensin. Sebebi bul Qudayǵa unaydı.
5 Haqıyqattan qáwendersiz, jalǵız qalǵan jesir hayal Qudaydan úmit qılıp, kúni-túni Oǵan jalbarınıp duwa etedi.
6 Biraq tek káyip-sapa menen jasaytuǵın jesir hayal – tiri ólik.
7 Ayıplanbawı ushın, olarǵa usılardı eskertip qoy.
8 Eger kim de kim óz aǵayin-tuwǵanlarına, ásirese úy-ishindegilerge qaramasa, ol isenimnen júz burǵan adam bolıp, isenbeytuǵın adamnan da beter bolǵanı.
9 Jesirler dizimine jazılatuǵın jesir hayal tek bir mártebe turmısqa shıqqan, jası alpıstan kem bolmaǵan bolıwı kerek.
10 Sonday-aq, ol jaqsı isleri menen at shıǵarǵan bolıp: balaların jaqsı tárbiyalaǵan, miymandos bolǵan, iseniwshilerge kishipeyillik penen xızmet etken, qıyınshılıqta bolǵanlarǵa járdem bergen hám iygilikli islerge ózin baǵıshlaǵan bolıwı tiyis.
11 Jas jesir hayallardıń atların dizimge jazba. O'ytkeni olardıń Masixqa degen sadıqlıǵınan dene qálewleri ústin bolıp, jáne turmısqa shıǵıwdı oylaydı.
12 Solay etip, olar aldın bergen wádelerin buzıp, jazaǵa duwshar boladı.
13 Bunnan tısqarı, olar úyme-úy júrip, waqıtların biykar ótkiziwdi ádetke aylandıradı. Olar tek erinshek bolıp qalmay, ósek te aytadı hám kerek emes nárselerdi sóylep, basqalardıń isine aralasadı.
14 Sonlıqtan jas jesir hayallar turmısqa shıǵıp, bala tuwıwın hám xojalıq jumısların meńgerip, dushpanlardıń ósek qılıwına sebep tuwdırmawın qáleymen.
15 Sebebi olardıń geybirewleri álle qashan azǵırılıp, shaytannıń izine erip ketti.
16 Eger iseniwshi bir hayaldıń jesir qalǵan jaqınları bolsa, olarǵa járdem etsin, iseniwshiler jámáátine awırmanlıq salmasın. Sonda iseniwshiler jámááti haqıyqattan qáwendersiz qalǵan jesirlerge járdem ete aladı.
17 Jámáátti jaqsı basqaratuǵın aqsaqallar, ásirese Qudaydıń sózin járiyalap hám úyretip, miynet etip atırǵanlar eki ese húrmetke ılayıqlı bolsın.
18 O'ytkeni Muxaddes Jazıwda: «Túyek aydaǵan ógizdiń awzın buwma» hám «Jumısshı óz miynet haqısına ılayıqlı», – delingen.
19 Eki yamasa úsh gúwa bolmasa, bir aqsaqalǵa qoyılǵan ayıplamanı qabıl etpe.
20 Basqalar qorqıwı ushın, gúna islegenlerdi hámmeniń aldında áshkara qıl.
21 Qudaydıń, Masix İysanıń hám tańlanǵan perishtelerdiń aldında saǵan eskertip atırman: hesh kimdi ayırmay, tek bir tárepke bolıspay, usı buyırǵanlarımdı orınla.
22 Birewdi xızmetke alıw ushın, onıń ústine qol qoyıp duwa etkenińde, asıǵıslıq qılma. Basqalardıń gúnalarına sherik bolma: ózińdi taza tut.
23 Bunnan bılay, tek suw ishpey, asqazanıń hám jiyi-jiyi bolıp turatuǵın awırıwlarıń ushın, az ǵana sharap ta ish.
24 Ayırım adamlardıń gúnaları belgili bolıp, olardı húkim etiliwge alıp keledi. Basqalardıń gúnası bolsa, sońınan málim boladı.
25 Sol sıyaqlı, jaqsı isler de belgili. Al házir belgili bolmasa da, jasırın qalmaydı.

1 Timofey 6
1 Qudaydıń atına hám táliymatına til tiymew ushın, qullıq moyıntırıǵı astında bolǵanlardıń hámmesi óz xojayınların tolıq húrmetke ılayıqlı dep sanasın.
2 Xojayınları iseniwshi bolǵan qullar bolsa, tuwısqanbız-ǵo dep, húrmetsizlik qılmay, kerisinshe, olarǵa jáne de jaqsıraq xızmet etsin. Sebebi olardıń bul jaqsı xızmetinen payda kóretuǵın xojayınlar – súyikli iseniwshiler-ǵo. Usılardı úyretip, násiyatla.
3 Kim de kim ózge táliymattı úyretip, İyemiz İysa Masixtıń haqıyqat sózlerin hám Qudaydıń jolına tiykarlanǵan táliymattı maqullamasa,
4 ol menmen hám hesh nárseni bilmeytuǵın adam bolǵanı. Aytısıw hám tartısıw keseline jolıqqan bunday adamnıń gápleri kúnshillik, alawızlıq, ósek hám jaman gúmanlardı keltirip shıǵaradı.
5 Aqıl-oyları uwlanǵan, haqıyqatlıqtı joytqan, Qudayǵa xızmet etiw arqalı bayıwǵa boladı, dep oylaytuǵın bul adamlar arasında bárqulla tartıslar boladı.
6 O'zińde barǵa qanaat etip, Qudaydıń jolı menen júriw – úlken jetiskenlik.
7 O'ytkeni bizler bul dúnyaǵa hesh nárse alıp kelmedik hám onnan hesh nárse de alıp kete almaymız.
8 Jeytuǵın hám kiyetuǵın nárselerimiz bolsa, usılarǵa qanaat eteyik.
9 Al bayımaqshı bolǵanlar azǵırılıwǵa ushıraydı. Olar adamlardı bálege jolıqtırıp nabıt qılatuǵın kóp mánissiz hám zıyanlı háweslerdiń duzaǵına ilinedi.
10 Sebebi hár túrli jamanlıqtıń negizi – aqshanı súyiw. Ayırımlar aqshanıń izine túsip, isenimnen qayttı hám ózlerin kóp azaplarǵa duwshar etti.
11 Háy, Qudaydıń adamı, sen bul nárselerden awlaq bol. Al haqlıqqa, Qudaydıń jolı menen júriwge, isenimge, súyispenshilikke, sabırlıqqa hám múláyimlikke umtılıp jasa.
12 İsenim ushın bolatuǵın jaqsı gúreste jan-tániń menen háreket etip, máńgilik ómirdi jeńip al. O'ytkeni Quday seni usı máńgilik ómir ushın shaqırǵan hám sen kóplegen gúwalar aldında isenimińdi ashıq tán alǵansań.
13 Hámmege ómir beretuǵın Qudaydıń hám Pontiy Pilat tergegende turaqlılıq penen gúwalıq bergen Masix İysanıń aldında saǵan mınanı buyıraman:
14 İyemiz İysa Masix kelgenshe, ózińe berilgen buyrıqlardı orınlap, minsiz hám ayıpsız bol.
15 Quday O'zi belgilegen waqıtta İysa Masixtıń qayta keliwin kórsetedi. Quday – alǵıs-maqtawlarǵa ılayıqlı jalǵız Hákim, patshalar Patshası, húkimdarlar Húkimdarı.
16 Jalǵız Qudaydıń ǵana basında ólim joq. Ol hesh kim jaqınlay almaytuǵın nurda jasaydı, Onı hesh kim kórmegen hám kóriwi de múmkin emes. Húrmet hám máńgilik kúsh-qúdiret Onıki bolsın! Awmiyin.
17 Bul dúnyadaǵı bay adamlarǵa menmen bolmawdı hám ótkinshi baylıqtan úmit etpewdi buyır. Al olar ráhát kóriwimiz ushın bizlerge hámme nárseni mol-mol etip beretuǵın Qudaydan úmit etsin.
18 Olarǵa jaqsılıq islewdi, jaqsı isler menen bay bolıwdı hám ózinde barın basqalar menen bólisip, saqıy bolıwdı da tapsır.
19 Sonda olar haqıyqıy ómirge iye bolıwı ushın, ózlerine keleshekte bekkem tayanısh bolatuǵın ǵáziyne toplaydı.
20 Háy Timofey, saǵan isenip tapsırılǵandı saqla. Jaramas sózlerden, ótirikten «bilim» dep atalıp, haqıyqatqa qarsı turatuǵın táliymatlardan awlaq bol.
21 Sebebi ayırım adamlar bul jalǵan bilimge berilip, isenimnen qayttı. Qudaydıń miyrimi sizlerge yar bolsın!

2 Timofey 1
1 Masix İysadaǵı wáde etilgen ómir haqqında járiyalaw ushın, Qudaydıń qálewi menen Masix İysanıń elshisi bolǵan men, Pavelden,
2 súyikli ulım Timofeyge sálem! Quday A'kemiz hám İyemiz Masix İysa saǵan miyrim, rehim hám tınıshlıq bersin!
3 Men ata-babalarım sıyaqlı pák hújdan menen xızmet etetuǵın Qudayǵa kúni-túni duwa etkenimde seni úzliksiz eske alıp, shúkirlik bildiremen.
4 Seniń kóz jaslarıń yadımda. Jáne diydarlasıp, quwanıshqa bóleniwim ushın, seni kóriwdi ańsap atırman.
5 Seniń haqıyqıy isenimiń de yadımda. Burın mama kempiriń Loidada hám anań Evnikada bolǵan usı isenimniń házir sende bar ekenine tolıq isenemen.
6 Sonlıqtan qollarımdı ústińe qoyıp duwa etiwim arqalı Qudaydıń saǵan bergen sıyın bar inta menen qollana beriw kerekligin esińe túsirip atırman.
7 O'ytkeni Quday bizlerge qorqaqlıq ruwxın emes, al kúsh, súyispenshilik hám saldamlılıq ruwxın berdi.
8 Solay etip, İyemiz haqqında gúwalıq beriwden hám Ol sebepli tutqın bolǵan mennen arlanba. Kerisinshe, Qudaydıń bergen kúshi menen Xosh Xabar ushın meniń menen birge qıyınshılıq kór.
9 Quday bizlerdi islegen islerimiz sebepli emes, al O'z maqseti hám miyrimi menen qutqarıp, muxaddes bolıp jasawǵa shaqırdı. Bul miyrimdi Ol bizlerge dúnya jaratılmastan burın Masix İysa arqalı bergen edi.
10 Al endi bolsa, bul miyrimdi Kutqarıwshımız Masix İysanıń dúnyaǵa keliwi menen ashıq kórsetti. Masix İysa ólimniń kúshin joq qılıp, Xosh Xabar arqalı joǵalmaytuǵın máńgilik ómirdi ayan qıldı.
11 Men Quday tárepinen usı Xosh Xabar ushın xabarshı, elshi hám muǵallim bolıp tayınlandım.
12 Sonlıqtan bul sebepli azap shegip atırman. Biraq ta, men arlanbayman. Sebebi Kimge isengenimdi bilemen hám Onıń maǵan tapsırǵanın O'zi sol kúnge deyin saqlay alatuǵınına da isenemen.
13 Mennen óziń esitken durıs táliymattı órnek qılıp, Masix İysaǵa degen isenim hám súyispenshilik penen jasa.
14 Saǵan tapsırılǵan iygilikli táliymattı ishimizde jasaytuǵın Muxaddes Ruwx járdeminde saqla.
15 Aziya úlkesindegilerdiń hámmesiniń, solar arasında Figel hám Ermogenniń meni taslap ketkenin bileseń.
16 İyemiz Onisifordıń úy-ishine O'z rehmin bersin. O'ytkeni ol kóp márte maǵan jubanısh berdi hám tutqınlıǵımnan arlanbadı.
17 Kerisinshe, Rimge kelgende, meni tapqansha, erinbey izledi.
18 Sol kúni İyemiz oǵan O'z rehmin bersin! Onıń Efeste maǵan qansha xızmet etkenin sen de júdá jaqsı bileseń.

2 Timofey 2
1 Ulım, al sen İysa Masix arqalı beriletuǵın miyrim menen kúshke tolıp bar.
2 Kóplegen gúwalar aldında mennen óziń esitken sózlerdi isenimli adamlarǵa jetkiz. Sonda olar da basqalarǵa úyrete aladı.
3 Masix İysanıń jaqsı áskeri bolıp, meniń menen birge qıyınshılıqqa shıda.
4 Xızmetdegi ásker ózin áskerlikke shaqırǵan áskerbasınıń kewlinen shıǵıw ushın, turmıs isleri menen baylanbaydı.
5 Jarısqa túsken adam da qaǵıyda boyınsha jarıspasa, jeńis tajın kiymeydi.
6 Awır miynet etken diyxan zúráátten birinshi bolıp úles alıwı tiyis.
7 Aytqanlarım haqqında jaqsılap oylap kór. İyemizdiń O'zi saǵan hámmesin túsindiredi.
8 Dawıttıń urpaǵınan shıqqan hám ólimnen qayta tirilgen İysa Masixtı yadıńda saqla! Men járiyalap atırǵan Xosh Xabar – usı.
9 Men usı Xosh Xabar ushın azap shegip, hátte, jınayatshı sıyaqlı tutqın bolıp baylandım. Biraq, Qudaydıń sózi baylawlı emes.
10 Sonlıqtan men tańlap alınǵanlardıń da Masix İysa arqalı qutqarılıwdı máńgilik saltanat penen alıwı ushın, hámme nársege shıdap atırman.
11 Bul sóz isenimli: «Eger Onıń menen birge ólgen bolsaq, Onıń menen birge jasaymız da.
12 Eger sabırlılıq qılsaq, Onıń menen birge patshalıq etemiz. Eger Onnan waz keshsek, Ol da bizden waz keshedi.
13 Biz sadıq bolıp qalmasaq ta, Ol sadıq bolıp qaladı. Sebebi Ol O'zinen O'zi waz keshe almaydı».
14 Usılardı iseniwshilerge esletip tur. Sózler tuwralı tartıspawdı olarǵa Quday aldında eskertip qoy. Tartıslar tıńlawshılardı aynıtıwdan basqa hesh nársege jaramaydı.
15 Haqıyqat sózlerin durıs úyretetuǵın hám óz isi ushın uyatqa qalmaytuǵın, Qudayǵa unamlı, jaqsı xızmetshi bolıwǵa jan-tániń menen tırıs.
16 Jaramas hám bos sózlerden awlaq bol. O'ytkeni bunday sózler Qudaydan barǵan sayın uzaqlastıradı
17 hám juqpalı jara sıyaqlı tarqaladı. Usınday sózlerdi aytıwshılar arasında Gimeney hám Filit te bar.
18 Olar haqıyqat jolınan adastı hám ólimnen qayta tiriliw álle qashan boldı dep, ayırım adamlardıń isenimin joq qılmaqta.
19 Biraq Quday salǵan kúshli negiz bekkem turıptı. Sol negiz «İyemiz O'zine tiyisli bolǵanlardı biledi» hám «İyemizge tiyislimen, degen hár bir adam jamanlıqtan awlaq júrsin», – degen sózler menen tastıyıqlanǵan.
20 U'lken bir úyde tek altın hám gúmis ıdıslar emes, al aǵash hám ılay ıdıslar da bar. Olardıń birewleri sıylı, al birewleri sıysız is ushın qollanıladı.
21 Solay etip, eger kim de kim ózin jamanlıqlardan tazalasa, onda ol sıylı, muxaddes qılınǵan, xojayınına paydalı hám hár bir jaqsı iske tayın ıdıs boladı.
22 Al sen jaslıqtıń jaman háweslerinen awlaq bol. İyemizge taza kewil menen sıyınatuǵınlar menen birlikte haqıyqatlıq, isenim, súyispenshilik hám tınıshlıqqa umtılıp jasa.
23 Aqılsız hám mánissiz tartıslardan qash. Sebebi bulardıń jánjel tuwdıratuǵının sen bileseń.
24 İyemizdiń xızmetshisi jánjelpaz bolmawı kerek. Kerisinshe, ol hámme menen múláyim, tálim beriwge qábiletli hám sabırlı bolıwı tiyis.
25 Jáne ol ózine qarsı bolǵanlarǵa álpayımlılıq penen jol-jorıq beriwi lazım. Sonda, múmkin, Quday sol adamlardıń da táwbege kelip, haqıyqatlıqtı biliwi ushın jol ashar.
26 Solay etip, olardıń aqılı kiredi hám qálegenin isletiw ushın ózlerin tutqın qılǵan shaytannıń duzaǵınan qutıladı.

2 Timofey 3
1 Mınanı bilip qoy: dúnyanıń sońǵı kúnlerinde awır waqıtlar keledi.
2 Adamlar ózin jaqsı kóretuǵın, dúnyaparaz, maqtanshaq, menmen, Qudayǵa til tiygizetuǵın, ata-anasına boysınbaytuǵın, jaqsılıqtı bilmeytuǵın, qudaysız,
3 miyrimsiz, kekshil, jalaxor, ózin tutıp bilmeytuǵın, jawız, jaqsılıqtıń dushpanı,
4 satqın, qızba hám shırrıq boladı. Olar Qudaydan góre, káyip-sapanı kóbirek jaqsı kóredi.
5 O'zlerin Qudaydıń jolı menen júrgen qılıp kórsetedi, biraq Onıń jolınıń kúshin tán almaydı. Bundaylardan awlaq bol.
6 O'ytkeni olardıń geybirewleri úylerge jasırın kirip, gúnalarǵa batqan hám hár túrli jaman háweslerge berilgen sada hayallardı duzaqqa túsiredi.
7 Bul hayallar haqıyqatlıqtı bárqulla úyrenip, onı hesh qashan túsinip jete almaydı.
8 Yanis hám Yambris Muwsaǵa qarsı shıqqanday, bul adamlar da haqıyqatqa qarsı turadı. Bundaylar – aqıl-oyları buzılǵan hám haqıyqıy isenimge iye emes adamlar.
9 Degen menen, olar uzaqqa barmaydı. Sebebi Yanis hám Yambris sıyaqlı, olardıń aqılsızlıǵı hámmege áshkara boladı.
10 Al sen meniń táliymatımdı, ómir tárizimdi, maqsetimdi, isenimimdi, sabırlılıǵımdı, súyispenshiligimdi hám turaqlılıǵımdı órnek tuttıń.
11 Basımnan keshken quwdalanıwlarımda hám Antioxiya, İkoniya, Listra qalalarında shekken azaplarıma sherik boldıń. Men qanshama azaplarǵa shıdam berdim! İyemiz meni hámmesinen qutqardı.
12 Haqıyqatında, Masix İysaǵa tiyisli bolıp, Qudaydıń jolı menen jasawdı qálewshilerdiń hámmesi de quwdalanadı.
13 Biraq, jaman hám jalatay adamlar aldap hám aldanıp, ele de beter jaman bolıp bara beredi.
14 Al sen óziń úyrengen hám isengen haqıyqatqa sadıq qal. O'ytkeni bunı kimlerden úyrengenińdi bileseń.
15 Jáne de, sen Muxaddes Jazıwlardı balalıǵıńnan beri bileseń. Bul Jazıwlar saǵan Masix İysaǵa degen isenim arqalı qutqarılıw ushın danalıq bere aladı.
16 Muxaddes Jazıwlardıń hámmesi Qudaydıń Muxaddes Ruwxınıń ilhamı menen jazılǵan bolıp, tálim beriw, áshkaralaw, dúzetiw hám haqıyqatlıq boyınsha tárbiyalaw ushın paydalı.
17 Olar tiykarında Qudaydıń adamı hár bir jaqsı iske tayar bolıw ushın jetilisip baradı.

2 Timofey 4
1 Qudaydıń aldında hám tiriler menen ólilerdi húkim etetuǵın Masix İysanıń aldında Onıń qayta keliwi hám Patshalıǵı haqı qatań buyıraman:
2 Qudaydıń sózin járiyala. Zamannıń qolaylı yamasa qolaysız bolıwına qaramay, bul xızmetti dawam et. Adamlarǵa tolıq sabırlılıq penen tálim berip, áshkarala, jolǵa sal hám aqıl-násiyat et.
3 Sebebi adamlar durıs táliymattı tıńlamaytuǵın waqıtlar keledi. Olar jaman qálewlerine berilip, qulaqlarına jaǵatuǵın sózlerdi sóyleytuǵın kóp muǵallimlerdi átiraplarına jıynaydı.
4 Olar haqıyqatlıqtı esitpew ushın qulaqların jawıp, ańızlarǵa qulaq asatuǵın boladı.
5 Biraq sen hár qanday jaǵdayda sergek bol. Kıyınshılıqlarǵa shıdam ber, Xosh Xabar ushın miynet etip, óz xızmetińdi orınla.
6 O'ytkeni meniń qanım tógilip, qurban bolmaqtaman hám dúnyadan ótetuǵın waqtım da jaqınlastı.
7 Men ullı sawashta gúrestim, jarıstı juwmaqladım hám isenimimdi saqlap qaldım.
8 Endi bolsa, men ushın haqıyqatlıq tajı tayın tur. A'dil húkim etiwshi bolǵan İyemiz sol kúni usı tajdı maǵan, tek ǵana maǵan emes, al Onıń qayta keliwin intizarlıq penen kútkenlerdiń hámmesine de beredi.
9 Janıma tezirek keliwge bar kúshiń menen tırıs.
10 Sebebi Dimas bul dúnyanı súygenlikten meni taslap, Salonikaǵa ketti. Al Kriskiy Galatiyaǵa, Titus Dalmatiyaǵa ketti.
11 Janımda tek Luka ǵana bar. Sen Marktı tawıp, óziń menen birge alıp kel. Ol meniń xızmetime járdem beredi.
12 Men Tixikti Efeske jiberdim.
13 Kelerińde, meniń Troasta, Karptıń qasında qaldırıp ketken shapanımdı alıp kel. Jáne de kitaplarımdı, ásirese oralǵan teri kitaplardı alıp kel.
14 Temir ustası İskender maǵan kóp jamanlıq isledi. İyemiz oǵan islegenlerine qaray qaytarsın.
15 Sen de onnan abaylı bol. O'ytkeni ol bizlerdiń sózlerimizge qattı qarsı boldı.
16 Birinshi márte ózimdi aqlamaqshı bolıp juwap bergenimde, meni hesh kim jaqlamadı. Kerisinshe, hámme meni taslap ketti. Bunıń ushın Quday olardı keshirsin.
17 Biraq, Qudaydıń Xosh Xabarı men arqalı tolıq járiyalanıwı ushın hám pútkil milletler bunı esitiwi ushın, İyemiz maǵan járdemge kelip, kúsh-quwat berdi. Ol meni sol tárizde ólimnen qutqarıp qaldı.
18 İyemiz meni hár qanday jamanlıqtan qutqaradı hám O'ziniń Aspan Patshalıǵına aman-esen aparadı. Oǵan máńgige alǵıs-maqtawlar bolsın! Awmiyin.
19 Priskila menen Akilaǵa hám Onisifordıń úy-ishine sálem ayt.
20 Erastus Korinfte qaldı. Trofimdi awırıw halında Militte qaldırdım.
21 Kıstan burın keliwge bar kúshiń menen tırıs. Ebul, Pud, Lin, Klavdiya hám barlıq iseniwshi tuwısqanlar saǵan sálem aytıp atır.
22 İyemiz seniń ruwxıń menen birge bolsın! Qudaydıń miyrimi sizlerge yar bolǵay!

Titus 1
1 Qudaydıń qulı hám İysa Masixtıń elshisi bolǵan men, Pavelden, Titusqa sálem! Qudaydıń tańlaǵan adamlarınıń isenimi bekkem bolıwı ushın hám ózlerin Qudaydıń jolı menen alıp júretuǵın haqıyqatlıqtı olardıń biliwi ushın men tayınlandım.
2 Usı isenim hám haqıyqatlıqtı biliw ótirik sóylemeytuǵın Qudaydıń dúnya jaratılmastan burın wáde etken máńgilik ómirin alıw úmitine tiykarlanǵan.
3 Waqtı kelgende, Quday O'z sózin járiyalaw arqalı ashıp berdi. Al men usı sózdi járiyalaw ushın Kutqarıwshımız Qudaydıń buyrıǵı menen tapsırma aldım.
4 Ortaq isenimimiz boyınsha haqıyqıy ulım bolǵan Titusqa A'kemiz Quday hám Kutqarıwshımız İysa Masix miyrim hám tınıshlıq bersin!
5 Juwmaqlanbay qalǵan islerdi tártiplestirip, meniń saǵan buyırǵanımday, hár bir qalada jámáát aqsaqalların tayınlawıń ushın, seni Kritte qaldırǵan edim.
6 Aqsaqal bolıp tayınlanatuǵın adam ayıpsız, tek bir hayallı bolsın. Onıń balaları da iseniwshi bolıp, ádepsiz hám tárbiya kórmegen, dep ayıplanbawı tiyis.
7 Sebebi jámáát jetekshisi Qudaydıń xızmetshisi sıpatında kemshiliksiz bolıwı kerek. Ol qaysar, qızba, máskúnemlikke berilgen, jánjelkesh, haram paydanı gózleytuǵın bolmawı tiyis.
8 Kerisinshe, ol miymandos, jaqsılıqtı súyiwshi, saldamlı, haq, muxaddes hám ózin tutıp biletuǵın bolıwı kerek.
9 Jáne de, jámáát jetekshisi basqalardı durıs táliymat penen jigerlendiriwi ushın hám haqıyqatqa qarsı shıqqanlardı áshkaralawı ushın, iseniwshilerge úyretilgen haqıyqat sózi boyınsha is tutıwı tiyis.
10 O'ytkeni haqıyqatqa boysınbaytuǵın, pátiwasız hám ótirikshi kóp adamlar bar. Onday adamlar ásirese yahudiy toparları arasında kóp.
11 Bunday adamlardıń awzın jawıw kerek. Olar óz haram nápsi ushın, úyretiwge bolmaytuǵın nárselerdi úyretip, barlıq xojalıqlardı buzıp júr.
12 Hátte, kritlilerdiń óz shayırı: «Kritliler bárqulla ótirikshiler, jawız haywanlar hám jalqaw ashkózler bolǵan», – degen edi.
13 Bul gúwalıq – haqıyqat. Sonlıqtan isenimde bekkem turıwı ushın, olardı qatań eskertip qoy
14 hám olardı yahudiylerdiń mánissiz ańızlarına, haqıyqattan adasqan adamlardıń buyrıqlarına qulaq astırma.
15 Pák adamlar ushın hámme nárse pák. Biraq, napák adamlar menen isenbeytuǵın adamlar ushın hesh bir nárse pák emes. Sebebi olardıń aqıl-oyları da, hújdanı da iplaslanǵan.
16 Qudaydı bilemiz, dese de, islegen isleri menen Onnan tanadı. Olar – jerkenishli, Qudaydıń sózine qulaq aspaytuǵın hám hár qanday jaqsı iske jaramsız adamlar.

Titus 2
1 Al saǵan kelsek, sen durıs táliymat boyınsha tálim ber.
2 U'lken jastaǵı er adamlarǵa saldamlı hám húrmetke miyasar bolıwdı, ózlerin tutıp biliwdi, isenimde, súyispenshilikte hám sabırlılıqta bekkem bolıwdı úyret.
3 Sol sıyaqlı, úlken jastaǵı hayallarǵa da húrmetke ılayıqlı ómir súriwdi, ósekshi hám araqtıń qulı bolmawdı, al jaqsılıqtı úyretiwshi bolıwı kerekligin úyret.
4 -
5 Sonda úlken jastaǵı hayallar jas hayallarǵa aqıl-násiyat bere aladı. Qudaydıń sózine til tiymewi ushın, olar jas hayallarǵa kúyewlerin hám balaların súyiwdi, ózlerin tutıp biliwdi, pák, xojalıqqa jankúyer, miyrimli bolıwdı hám kúyewlerine boysınıwdı úyrete aladı.
6 Jas er adamlarǵa da ózlerin tıyıp biliwdi násiyat et.
7 Jaqsı isler islep, olarǵa hár bir nársede órnek bol. Tálim bergenińde hadal hám saldamlı bolıp,
8 hesh kim ayıplay almaytuǵın durıs sózlerdi sóyle. Solay etip, saǵan qarsı shıqqanlar bizler tuwralı hesh jaman nárse ayta almaǵanlıqtan uyalıp qaladı.
9 Kullarǵa xojayınlarına hár bir nársede boysınıp, olardıń kewlinen shıǵıwdı, qaytarıp sóylemey
10 hám urlıq islemey, tolıq sadıqlıq kórsetiwdi úyret. Sonda olar Kutqarıwshımız Qudaydıń táliymatına hár tárepleme jaqsı at keltiredi.
11 O'ytkeni Qudaydıń qutqaratuǵın miyrimi pútkil adamlarǵa ashıq kórindi.
12 Bul miyrim bizlerge qudaysızlıqtan hám dúnyanıń jaman háweslerinen waz keship, házirgi dáwirde ózlerimizdi tıyıp biliwdi, haq bolıwdı hám Qudaydıń jolına ılayıqlı ómir súriwdi úyretedi.
13 Jáne de, ol bizlerge házirshe, múbárek úmitimizdiń, yaǵnıy ullı Qudayımız hám Kutqarıwshımız bolǵan İysa Masixtıń saltanat penen keliwin kúttiredi.
14 İysa Masix hár bir gúnamızdıń tólemin ótep qutqarıw ushın hám bizlerdi tazalap, O'zine tiyisli hám jaqsılıq islewge intalı bir xalıq jaratıw ushın, O'zin bizler ushın qurban etti.
15 Usılardı tolıq biylik penen úyretip, jigerlendir hám keyi. O'zińdi hesh kimge kemsitpe.

Titus 3
1 Basshılarǵa hám húkimetke boysınıp qulaq asıwdı, hár bir iygilikli isti islewge tayar bolıwdı,
2 hesh kimdi ósek qılmay hám jánjelkesh bolmay, múláyim bolıp, hámme adamlarǵa hár tárepleme jumsaq qatnasta bolıwdı iseniwshilerge esletip qoy.
3 Sebebi bir waqıtları bizler de aqılsız, qulaq aspaytuǵın, adasqan, hár túrli jaman háwesler menen házliklerdiń qulı bolǵan, jamanlıq hám kúnshillik penen jasaǵan, basqalar bizlerdi hám bizler de bir-birimizdi jek kórgen adamlar edik.
4 Biraq, Kutqarıwshımız Quday O'z miyrimin hám adamǵa degen súyispenshiligin ashıq kórsetkende,
5 Ol bizlerdi qılǵan haq islerimiz sebepli emes, al O'z miyrim-shápááti menen qutqardı. Bizlerdi Muxaddes Ruwxı arqalı gúnadan tazalap, qaytadan tuwıldırdı hám jańaladı.
6 -
7 Onıń miyrimi menen aqlanıp, ózlerimiz úmit etken máńgilik ómirdiń miyrasxorları bolıwımız ushın, Ol Muxaddes Ruwxın Kutqarıwshımız İysa Masix arqalı mol-mol etip jawdırdı.
8 Bul sóz – haqıyqat. Qudayǵa isengenlerdiń ózlerin jaqsı islerdi islewge arnawǵa tırısıwları ushın, aytqanlarımdı talap etiwińdi qáleymen. Bular – adamlar ushın jaqsı hám paydalı.
9 Biraq, aqılsız tartıslar menen shejireler tuwralı sózlerden, Muxaddes Nızamǵa baylanıslı aytıs hám jánjellerden qash. O'ytkeni bular paydasız hám biykar nárseler.
10 Alawızlıq tuwdıratuǵın adamǵa bir-eki eskertiw jasaǵannan soń, onıń menen baylanıstı úz.
11 Bunday adamnıń buzılǵanın hám óz-ózin húkim etip, gúna islep atırǵanın bileseń.
12 Artemdi yamasa Tixikti saǵan jibergenimde, dárhal Nikopoliske, meniń janıma keliwge bar kúshińdi sal. Sebebi qıstı sol jerde ótkiziwge qarar ettim.
13 Nızam xızmetkeri Zenas penen Apolostı jolǵa atlandırǵanıńda, olar hesh bir nársege mútáj bolmawı ushın ǵamxorlıq jasa.
14 Mútáj adamlarǵa járdem beriw ushın hám jemissiz ómir súrmew ushın, biziń adamlarımız da jaqsı islerdi islewge ózlerin baǵıshlawdı úyrensin.
15 Meniń janımdaǵılardıń hámmesi saǵan sálem aytıp atır. Ortaq isenimdegi bizlerdi súyetuǵınlarǵa sálem ayt. Qudaydıń miyrimi hámmeńizge yar bolsın!

Filimon 1
1 İysa Masix ushın tutqın bolǵan men, Pavelden hám tuwısqanımız Timofeyden, bizler menen birge xızmet etetuǵın súyikli Filimonǵa sálem!
2 Jáne de, apamız Afiyaǵa, bizler menen birge Qudaydıń áskeri bolǵan Arxipke hám seniń úyińdegi iseniwshiler jámáátine de sálem jollaymız.
3 A'kemiz Quday hám İyemiz İysa Masix sizlerge miyrim hám tınıshlıq bersin!
4 Men duwa etkenimde seni tilge alıp, Qudayıma bárqulla shúkirlik bildiremen.
5 Sebebi seniń İyemiz İysaǵa degen isenimiń hám pútkil iseniwshilerge degen súyispenshiligiń haqqında esitip atırman.
6 İsenimińdi basqalar menen bólisiwde tásirli bolıwıń ushın, qullası, Masix arqalı bizler iye bolatuǵın hár qanday iygilikti biliwde jetilisip barıwıń ushın duwa etip atırman.
7 O'ytkeni tuwısqanım, sen sebepli iseniwshilerdiń kewilleri kóterilip qaldı. Solay etip, seniń súyispenshiligiń maǵan úlken quwanısh hám táselle berdi.
8 Sonlıqtan Masixtıń elshisi sıpatında wazıypańdı atqarıwdı saǵan buyırıwǵa biyligim bolsa da,
9 -
10 házir İysa Masix ushın tutqın bolǵan men, ǵarrı Pavel, qamaqta meniń ulım bolǵan Onisim ushın sennen súyispenshilik penen ótinip sorayman.
11 Ol bir waqıtları saǵan paydasız bolǵan edi, biraq endi bolsa saǵan da, maǵan da júdá paydalı bolıp qaldı.
12 Onı, yaǵnıy óz júrek-bawırımdı saǵan qaytarıp jiberip atırman.
13 Xosh Xabar ushın qamaqta bolǵanımda, seniń ornıńda maǵan xızmet etiwi ushın onı janımda alıp qalıwdı qáler edim.
14 Biraq, seniń isleytuǵın jaqsılıǵıń májbúriy túrde emes, al óz ıqtıyarıń menen bolıwı ushın, seniń qayılshılıǵıńsız hesh nárse islegim kelmedi.
15 Múmkin, onıń sennen waqıtsha ayra túskeniniń sebebi onı máńgige qaytarıp alıwıń ushın bolǵan shıǵar.
16 Onı endi qul dep emes, al quldan zıyat súyikli tuwısqanıń sıpatında qabıl et. A'sirese men ushın ol júdá qádirli. Al sen ushın bolsa, ol hám qul sıpatında, hám İyemizdegi bir tuwısqan sıpatında jáne de qádirlirek boladı.
17 Sonlıqtan eger meni joldasım dep sanaytuǵın bolsań, onı meni qabıl etkendey, qabıl et.
18 Ol saǵan qanday da bir jamanlıq islegen bolsa yamasa qarızdar bolsa, meniń esabıma jazıp qoy.
19 Men, Pavel, bunı óz qolım menen jazıp atırman: men tóleymen. Al seniń maǵan óz ómiriń menen qarızdar ekenińdi aytpay-aq qoyayın.
20 Awa, tuwısqanım, men sennen İyemiz aldında bir járdem alayın. Masix aldında kewlimdi kóter.
21 Kulaq asatuǵınıńa isenip, saǵan jazıp atırman. Seniń aytqanımnan da artıq isleytuǵınıńdı bilemen.
22 Sonıń menen birge, maǵan turatuǵın bir orın da tayarla. O'ytkeni Quday sizlerdiń duwa etip soraǵanlarıńızǵa juwap berip, meni sizlerge jiberetuǵınınan úmit etemen.
23 İysa Masix ushın meniń menen birge tutqın bolǵan Epafras saǵan sálem aytıp atır.
24 Jáne de, bizler menen xızmet etip atırǵan Mark, Aristarx, Dimas hám Luka da saǵan sálem jollap atır.
25 İyemiz İysa Masixtıń miyrimi sizlerge yar bolsın!

Evreyler 1
1 Quday áyyemgi zamanlarda payǵambarlar arqalı kóp mártebe hám hár túrli jollar menen ata-babalarımızǵa sóylegen edi.
2 Al bul sońǵı waqıtlarda bolsa, Quday bizlerge O'z Ulı İysa arqalı sóyledi. Quday O'z Ulın pútkil barlıqtıń miyrasxorı etip belgilep, Ol arqalı pútkil dúnyanı jaratqan edi.
3 Qudaydıń Ulı – Qudaydıń saltanatınıń jarqıraǵan nurı bolıp, Ol Qudaydıń tábiyatınıń haqıyqattan qanday ekenin kórsetedi. Ul O'ziniń qúdiretli sózi menen pútkil barlıqtı saqlap tur. Ol O'zin qurban etip, bizlerdi gúnalarımızdan tazalaǵannan soń, joqarıdaǵı qúdiretli Qudaydıń oń tárepine otırdı.
4 Qudaydıń Ulı perishtelerden qanshelli joqarı attı alǵan bolsa, Ol olardan sonshelli ústin turadı.
5 O'ytkeni Quday perishtelerdiń qaysı birine: «Sen Meniń Ulımsań, Búgin Men Saǵan A'ke boldım». Jáne de: «Men Oǵan A'ke bolaman, Ol Maǵan Ul boladı», – degen edi?
6 Jáne de, Quday tuńǵısh Ulın dúnyaǵa jiberip atırıp bılay degen: «Meniń barlıq perishtelerim Oǵan tabınsın».
7 Al perishteler haqqında bolsa, Muxaddes Jazıw bılay deydi: «Quday O'z perishtelerin samalday, Xızmetshilerin ottıń jalınınday qıladı».
8 Biraq, Qudaydıń Ulı haqqında Muxaddes Jazıw bılay deydi: «O Quday, Seniń taxtıń máńgi turadı, Patshalıq biyligiń – ádil biylik.
9 Sen haqlıqtı súyip, nızamsızlıqtı jek kórdiń. Sonlıqtan Quday, Seniń Qudayıń, Seni xızmetke tayınlap, Saǵan joldaslarıńa qaraǵanda, Dańq hám quwanıshtı kóbirek berdi».
10 Jáne de, bılay deydi: «O İyemiz, A'wel basta jerdiń tiykarın Sen salǵansań. Aspandı da Seniń qollarıń jaratqan.
11 Jer hám aspan joq bolıp ketedi, biraq Sen máńgige barsań. Olardıń hámmesi de kiyimdey tozıp qaladı.
12 Olardı shapan sıyaqlı orap qoyasań, Olar kiyim sıyaqlı ózgertiledi. Biraq, Sen hesh qashan ózgermeyseń, O'mir jıllarıń da tamam bolmaydı».
13 Quday perishtelerdiń hesh birine de: «Dushpanlarıńdı ayaqlarıńnıń astına bastırmaǵanımsha, Meniń oń jaǵımda otır», – demegen.
14 Aqırı perishtelerdiń hámmesi qutqarılıwǵa iye bolatuǵınlarǵa xızmet qılıw ushın jiberilgen xızmetshi ruwxlar-ǵo.

Evreyler 2
1 Sonlıqtan esitkenlerimizden uzaqlap, joldan shıǵıp ketpewimiz ushın, esitkenlerimizge ele de kóbirek dıqqat awdarıwımız kerek.
2 Sebebi perishteler arqalı aytılǵan sóz kúshke iye bolıp, hár qanday jınayat hám boysınbawshılıq ushın ádil jaza beriletuǵın edi.
3 Solay eken, dáslep İyemiz İysa tárepinen aytılǵan, sońınan Onnan esitkenler tárepinen tastıyıqlanǵan ullı qutqarılıwǵa itibarsız qarasaq, bizler bul jazadan qalay qashıp qutıla alamız?
4 Quday da bul haqqında káramatlı belgiler, tań qalarlıq nárseler hám hár túrli káramatlı isler arqalı, jáne de, O'z qálewi boyınsha Muxaddes Ruwxtıń sıyların úlestiriwi arqalı gúwalıq berdi.
5 Quday bizler sóz etip atırǵan keleshek zamandı perishtelerge baǵınıshlı qılǵan joq.
6 Kerisinshe, Muxaddes Jazıwdıń bir jerinde birew bılay dep gúwalıq bergen edi: «O İyem, Sen eske alǵanday adam kim ózi? Sen oǵan ǵamxorlıq kórsetetuǵınday, adam ulı kim bolıptı?
7 Onı perishtelerden az waqıtqa tómenirek qoydıń, Dańq-húrmet tajın oǵan kiydirip,
8 Hámme nárseni onıń ayaqlarına bas urǵızdıń». Quday hámme nárseni adamǵa baǵınıshlı qılıp, oǵan baǵınıshlı bolmaǵan hesh bir nárse qaldırmadı. Degen menen, hámme nárseniń adamǵa baǵınıshlı ekenin bizler elege deyin kórmey atırmız.
9 Biraq bizler perishtelerden az waqıtqa tómenirek qoyılǵan İysanıń ólim azabın shekkeni ushın, dańq-húrmet tajın kiygenin kórip turmız. Awa, Ol Qudaydıń miyrimi menen hámme adamlar ushın ólimdi basınan keshirgen edi.
10 Hámme nárse Quday ushın hám Quday arqalı bar bolǵan. Usı Quday kóp perzentlerin ullılıqqa eristiriw ushın, olardı qutqarılıwǵa jetelewshi İysanı azap-aqıretler arqalı minsizlikke jetkiziwdi maqul kórdi.
11 O'ytkeni muxaddes qılıwshı İysa hám Ol muxaddes qılǵan iseniwshilerdiń hámmesi bir A'keden. Sonlıqtan İysa olardı «tuwısqanlarım» dep atawǵa uyalmaydı.
12 İysa bılay deydi: «Quday, Seniń atıńdı tuwısqanlarıma járiya etemen, Olardıń jıyınında Seni alǵıslayman».
13 Jáne basqa jerde bılay delingen: «Men Qudayǵa súyenemen» taǵı da: «Minekey, Men Qudaydıń Maǵan bergen balaları menen birge usı jerdemen».
14 Bul balalar et hám qannan ibarat bolǵanlıqtan, İysanıń O'zi de olarǵa teńlesip, et hám qannan ibarat bolǵan adamnıń denesine iye boldı. Bunı Ol ólim ústinen biylikke iye bolǵandı, yaǵnıy shaytandı O'z ólimi arqalı nabıt qılıw ushın
15 hám ómir boyı ólim qorqınıshı sebepli qul bolǵanlardıń hámmesin azat qılıw ushın isledi.
16 Sebebi, álbette, İysa perishtelerge emes, al İbrayımnıń urpaǵınan bolǵanlarǵa járdem etedi.
17 Sol sebepten Qudaydıń xızmetinde miyrim-shápáátli hám sadıq bas ruwxaniy bolıp, adamlardıń gúnaların tazalaw ushın, Ol hár tárepleme tuwısqanlarına uqsawı kerek edi.
18 Onıń O'zi sınaqqa túsip, azap shekkenlikten, Ol sınaqqa túskenlerge de járdem ete aladı.

Evreyler 3
1 Solay etip, bizler menen birge Quday tárepinen shaqırılǵan, háy muxaddes tuwısqanlarım, Qudaydıń elshisi hám bas ruwxaniyi, dep ózlerimiz ashıq tán alǵan İysa haqqında tereń oylańlar!
2 Muwsa Qudaydıń pútkil shańaraǵında Qudayǵa sadıq bolǵanınday, İysa da O'zin xızmetke qoyǵan Qudayǵa sadıq boldı.
3 U'ydi salǵan úydiń ózinen góre kóbirek húrmet kórgeni sıyaqlı, İysa da Muwsadan góre joqarıraq ullılıqqa ılayıq tabıldı.
4 Hár bir úydiń qurıwshısı bar, al Quday pútkil barlıqtıń jaratıwshısı.
5 Muwsa keleshekte aytılatuǵın sózler haqqında gúwalıq beriw ushın, Qudaydıń pútkil shańaraǵında bir xızmetker sıpatında sadıq boldı.
6 Biraq, Masix Qudaydıń shańaraǵın basqaratuǵın Ul sıpatında sadıq boldı. Eger ózlerimizdegi úmit sebepli payda bolatuǵın batırlıq hám quwanıshtı aqırına deyin bekkem saqlasaq, bizler – Onıń shańaraǵımız.
7 Sol sebepten Muxaddes Ruwx bılay deydi: «Eger búgin Qudaydıń dawısın esitseńiz,
8 Shóldegi sınaq waqtında qozǵalań kótergen ata-babalarıńızday, Kaysarlıq etpeńler.
9 Olar sol jerde qırıq jıl boyı Meniń islerimdi kórgen bolsa da, Meni sınay berdi.
10 Sonlıqtan Men sol áwladqa ǵázeplenip bılay dedim: „Olardıń júrek qálewleri bárqulla tuwrı emes, Olar Meniń jollarımdı bilmedi“.
11 Jáne de, Men qáhárlengenimde: „Olar Meniń dem alıw ushın beretuǵın mákanıma kirmeydi“, – dep ant ishken edim».
12 Háy tuwısqanlarım, júregińiz isenbey jawız bolıp qalıp, tiri Qudaydan bezip ketiwden saq bolıńlar!
13 Kerisinshe, arańızdaǵı hesh birińiz gúnanıń aldawına erip, júregin qaysar qılmawı ushın, hár kúni ele «búgin» dep aytılıp atır eken, bir-birińizdi jigerlendirip barıńlar.
14 O'ytkeni eger bizler dáslepki isenimimizdi aqırına deyin bekkem saqlasaq, Masixqa tiyisli bolǵan hámme nársege sherikles bolamız.
15 Joqarıda bılay delingen edi: «Eger búgin Qudaydıń dawısın esitseńler, Oǵan qarsı qozǵalań kótergen ata-babalarıńızday, Kaysarlıq etpeńler».
16 Qudaydıń sózin esitse de, Oǵan qarsı qozǵalań kótergen kimler edi? Muwsanıń basshılıǵında Mısırdan shıqqanlardıń hámmesi emes pe edi?
17 Quday kimlerge qırıq jıl ashıwlı edi? Gúna islep, súyekleri shólde qalǵanlarǵa emes pe?
18 Quday kimlerge: «Meniń dem alıw ushın beretuǵın mákanıma kirmeysizler», – dep ant ishken edi? O'zine boysınbaǵanlarǵa emes pe?
19 Solay etip, kórip turǵanımızday, olar isenbegenlikten sol jerge kire almadı.

Evreyler 4
1 Sonlıqtan Quday beretuǵın dem alıstı, yaǵnıy Ol beretuǵın tınıshlıqtı alıw haqqında wáde ele de kúshke iye eken, arańızdaǵı hár birińiz usı wádeden bos qalıp qoyıwdan qorqıp, saq bolıńlar.
2 Sebebi bizlerge járiyalanǵan Xosh Xabardı ata-babalarımız da esitken edi. Biraq olar esitken sózlerin isenim menen qabıl etpegenlikten, bul sózlerdiń olarǵa paydası tiymedi.
3 Quday dúnyanı jaratıp bolǵannan keyin-aq, dem alıw ushın beretuǵın mákandı tayarlap qoyǵan bolsa da, olar haqqında bılay degen: «Men qáhárlengenimde: „Olar Meniń dem alıw ushın beretuǵın mákanıma hesh qashan kirmeydi“, – dep ant ishtim». Biraq, isenetuǵın bizler sol mákanǵa kiremiz.
4 Muxaddes Jazıwdıń bir jerinde jetinshi kún haqqında bılay delingen: «Quday jetinshi kúni barlıq islerinen dem aldı».
5 Jáne de, Muxaddes Jazıwdıń basqa jerinde Quday bılay degen: «Olar Meniń dem alıw ushın beretuǵın mákanıma hesh qashan kirmeydi».
6 Solay etip, aldın Xosh Xabardı esitkenler sózge qulaq aspaǵanlıqtan, dem alatuǵın mákanǵa kirmedi. Biraq, basqalar ushın ol jerge kiriwge múmkinshilik bar.
7 Sol sebepten Quday «búgin» dep atalatuǵın jáne bir kúndi belgilep, aldın aytılǵanday, kóp waqıtlardan soń, Dawıt arqalı bılay degen edi: «Eger búgin Qudaydıń dawısın esitseńler, Kaysarlıq etpeńler».
8 Eger Eshua izraillılardı Qudaydıń dem alıw ushın beretuǵın mákanına eristirgende, Quday sońınan basqa bir kún haqqında aytpaǵan bolar edi.
9 Demek, Qudaydıń xalqı ushın haqıyqıy dem alatuǵın waqıt keledi.
10 Quday dúnyanı jaratqannan soń qalay dem alǵan bolsa, Ol beretuǵın dem alıstı, yaǵnıy Ol beretuǵın tınıshlıqtı alǵan hár bir adam da óz islerinen solay dem aladı.
11 Solay eken, hesh birimiz boysınbaǵan sol adamlarǵa erip adaspay, Quday beretuǵın dem alıstı, yaǵnıy Ol beretuǵın tınıshlıqtı alıwǵa tırısayıq.
12 Qudaydıń sózi tiri hám tásirli. Ol eki júzli qılıshtan da ótkir bolıp, jan menen ruwxtı, buwın menen súyeklerdi bóletuǵın dárejede suǵılıp kiredi: ol júrektegi oy hám niyetlerdi áshkara qıladı.
13 Jaratılǵan hesh bir nárse Quday aldında jasırın emes. Onıń kóz aldında hár bir nárse ashıq hám ayan. Bizler usı Qudayǵa esap beremiz.
14 Biraq, bizlerde aspanǵa kóterilgen ullı bas ruwxaniyimiz – Qudaydıń Ulı İysa bar. Sonlıqtan ózlerimiz ashıq tán alǵan isenimimizdi bekkem saqlayıq.
15 Ol – bizlerdiń hálsizliklerimizdi bólise alatuǵın bas ruwxaniy. Onıń O'zi hár tárepleme bizler sıyaqlı sınaldı, biraq gúna islemedi.
16 Sonlıqtan rehimlilik alıw ushın hám kerek waqtında ózlerimizge járdem etetuǵın miyrimge erisiw ushın, Qudaydıń miyrimge iye taxtına batıllıq penen jaqınlayıq.

Evreyler 5
1 Hár bir bas ruwxaniy adamlar arasınan tańlap alınadı hám ol Qudayǵa baylanıslı islerde adamlardıń wákili bolıp, olardıń gúnaları ushın Qudayǵa sadaqa hám qurbanlıqlar beriw ushın tayınlanadı.
2 Bilmey qalıp joldan adasqanlarǵa ol múláyimlilik penen qatnas jasay aladı. O'ytkeni onıń óziniń de hálsiz jerleri bar.
3 Sol sebepten ol tek xalıqtıń gúnaları ushın emes, al óziniń gúnaları ushın da qurbanlıq beriwi shárt.
4 Hesh bir adam bas ruwxaniy bolıw mártebesine ózliginen erise almaydı. Tek Xaron sıyaqlı Quday tárepinen shaqırılsa ǵana erise aladı.
5 Sol sıyaqlı, Masix ta bas ruwxaniy bolıw mártebesine iye bolıw ushın, O'zin O'zi ullılaǵan joq. Al Oǵan: «Sen Meniń Ulımsań, Búgin Men Saǵan A'ke boldım», – degen Qudaydıń O'zi Onı usı mártebege eristirdi.
6 Muxaddes Jazıwdıń basqa jerinde Quday Oǵan bılay degen: «Sen Melxisedek sıyaqlı, Máńgige ruwxaniyseń».
7 Masix jer júzinde adam bolıp jasaǵan kúnlerde O'zin ólimnen qutqara alatuǵın kúshke iye bolǵan Qudayǵa bálent dawıs penen nala etip, kóz jasların tógip, duwa etip jalbarındı. Ol Qudayǵa boysınǵanlıqtan, Quday Onı esitti.
8 Ol Qudaydıń Ulı bolsa da, shekken azapları arqalı boysınıwdı úyrendi.
9 Masix usı tárizde minsizlikke erisip, O'zine boysınatuǵınlardıń hámmesi ushın máńgilik qutqarılıwǵa jol ashtı
10 hám Ol Quday tárepinen Melxisedek sıyaqlı bas ruwxaniy, dep ataldı.
11 Melxisedek haqqında aytajaq kóp sózlerimiz bar, biraq sizler zeyinsiz bolǵanlıqtan, túsindiriw qıyın boladı.
12 Usı waqıtqa kelip, sizler muǵallim bolıwıńız kerek edi. Biraq sizler Qudaydıń sózleriniń dáslepki tiykarların qaytadan úyreniwge mútájsiz. Sizlerge kúshli awqat emes, al sút kerek!
13 Sút penen azıqlanatuǵın hár bir adam gódek, yaǵnıy haqıyqatlıq sózi boyınsha jasawda tájiriybesiz adam bolǵanı.
14 Al kúshli awqat eresek adamlar ushın, yaǵnıy ómirdegi tájiriybesi arqalı jaman menen jaqsını ayırıw sezimine iye bolǵanlar ushın arnalǵan.

Evreyler 6
1 Sonlıqtan Masix haqqında baslanǵısh táliymattı úyreniwde toqtap qalmayıq, al alǵa ilgerilep, jetisip barayıq. O'limge jetelewshi isler ushın táwbe etiwden, Qudayǵa iseniwden,
2 suwǵa shomıldırıw haqqında qaǵıydalardan, qol qoyıp duwa etiwden, ólilerdiń tiriliwinen hám máńgilik húkimnen ibarat bolǵan sol táliymattıń tiykarların qaytadan salmayıq.
3 Eger Quday ruxsat berse, bizler alǵa ilgerilep, jetisip baramız.
4 Bir mártebe haqıyqatlıq nurı túsip, Qudaydıń sıyınıń dámin tatqan hám Muxaddes Ruwxqa sherik bolǵanlardı,
5 Qudaydıń sóziniń jaqsı ekenin hám keleshektiń qúdiretli islerin ómirlerinde kórip bolıp,
6 isenimnen qaytqanlardı dúzetip táwbe qıldırıw múmkin emes. Sebebi olar Qudaydıń Ulın ózleri qaytadan atanaq aǵashqa shegelep, masqara qılǵan boladı.
7 U'stine jiyi-jiyi jawǵan jawındı ishken hám ózinde islegenlerge paydalı zúráát bergen jerdi Quday jarılqaydı.
8 Biraq, sheńgel hám jantaq ósirgen jer jaramsız bolıp, kóp kútpey ǵarǵısqa ushıraydı hám aqırı jandırılıp jiberiledi.
9 Sizlerge kelsek, súyikli tuwısqanlarım, bizler usılay desek te, sizlerdiń qutqarılıwǵa baylanıslı ele de kóbirek jarılqawlarǵa iye ekenińizge isenimimiz kámil.
10 O'ytkeni Quday ádalatsız emes: Ol sizlerdiń miynetińizdi hám iseniwshilerge qılǵan hám qılıp atırǵan xızmetińiz arqalı O'zine kórsetken súyispenshiligińizdi umıtpaydı.
11 Hár birińizdiń úmitińizdi aqırına deyin bekkem saqlawıńız ushın, usılay ǵayrat salıwıńızdı árman etemiz.
12 Jáne de erinshek bolmay, Quday tárepinen wáde etilgenlerdi isenim hám sabırlılıq penen alǵanlardan órnek alıwıńızdı qáleymiz.
13 Quday İbrayımǵa wáde bergende, O'zinen ullıraq hesh kim bolmaǵanlıqtan, O'ziniń atı menen ant iship,
14 bılay degen edi: «Seni ústi-ústine jarılqayman, Urpaqlarıńdı sansız qılıp kóbeytemen».
15 Solay etip, İbrayım sabırlılıq penen kútip, wáde etilgendi aldı.
16 Adamlar ózlerinen ullıraq bolǵan menen ant ishedi. Olar ushın ant aytılǵan sózlerdi tastıyıqlap, hár bir tartıstı toqtatadı.
17 Sol sıyaqlı, Quday da O'z erkiniń ózgermeytuǵının wádeni alǵanlarǵa ashıq kórsetpekshi bolıp, wádesin ant penen tastıyıqladı.
18 Solay etip, usı eki nárse, yaǵnıy wáde hám ant ózgermeydi. Sebebi Quday olardı aytqanda ótirik sóylewi múmkin emes. Sonlıqtan ózlerimizge berilgen úmitti bekkem saqlawımız ushın, Qudaydan pana tapqan bizler olar arqalı úlken jubanıshqa iye bolamız.
19 Bizlerdiń bul úmitimiz janlarımız ushın kemeniń kóshkisi sıyaqlı isenimli hám bekkem. Usı úmit bizlerdi aspandaǵı Muxaddes shatırdıń perdesiniń arǵı tárepine ótkizedi.
20 İysa bizler ushın sol jerge bizlerden aldın kirip, Melxisedek sıyaqlı máńgige bas ruwxaniy boldı.

Evreyler 7
1 Bul Melxisedek Sálem patshası hám Kúdiretli Qudaydıń ruwxaniyi edi. Ol patshalardı jeńiliske ushıratıp qaytıp kiyatırǵan İbrayımdı qarsı alıp, oǵan pátiyasın bergen edi.
2 Al İbrayım oǵan hámme nárseniń onnan birin bergen edi. Onıń eki atı bar, birinshisi Melxisedek bolıp, bul attıń mánisi «ádillik patshası», al ekinshisi Sálem patshası bolıp, bul attıń mánisi «tınıshlıq patshası» degendi ańlatadı.
3 Onıń ákesi, anası hám shejiresi belgisiz. O'miriniń bası, ya sońı joq. Ol sol jaǵınan Qudaydıń Ulına uqsaydı hám máńgige ruwxaniy bolıp qaladı.
4 Karańlar, ol qanshelli ullı! Hátte, túp babamız İbrayım da túsken oljalarınıń onnan birin oǵan bergen edi.
5 Lebiy urıwınan shıqqan ruwxaniyler Muxaddes Nızamdaǵı buyrıq boyınsha óz tuwısqanlarınan, yaǵnıy xalıqtan, hámmesi de İbrayımnıń urpaqları bolsa da, onnan birin alıwı tiyis edi.
6 Melxisedek Lebiy urıwınan bolmasa da, İbrayımnan onnan birin alıp, Qudaydıń wádesine iye bolǵan oǵan pátiyasın bergen edi.
7 Pátiya bergen adam pátiya alǵan adamnan ullı ekeni sózsiz.
8 Onnan birin alatuǵın ruwxaniylerdiń basında ólim bar. Biraq, İbrayımnan onnan birin alǵan Melxisedektiń tiri ekeni haqqında gúwalıq bar.
9 Demek, onnan birin alatuǵın Lebiydiń ózi de İbrayım arqalı onnan birin berdi, dep aytıwǵa boladı.
10 O'ytkeni Melxisedek İbrayımdı qarsı alǵanda, Lebiy ele babası İbrayımnıń belinde edi.
11 İzrail xalqı Muxaddes Nızamdı lebiylilerdiń ruwxaniylik xızmeti tiykarında alǵan edi. Biraq eger Xaron áwladınan bolǵan lebiylilerdiń ruwxaniylik xızmeti arqalı minsizlikke erisiw múmkin bolǵanda, onda Melxisedek sıyaqlı basqa bir ruwxaniydiń keliwine hájet bar ma edi?
12 Sebebi ruwxaniylik xızmeti ózgertilse, Muxaddes Nızam da ózgertiliwi tiyis.
13 Aldın sóz etilgen adam, yaǵnıy İysa basqa urıwdan shıqqan edi. Sol urıwdan hesh kim qurbanlıq shalınatuǵın orında xızmet etpegen.
14 Al İyemiz İysanıń Yahuda urıwınan kelip shıqqanı anıq. Muwsa bul urıwǵa baylanıslı ruwxaniylik haqqında hesh nárse aytpaǵan edi.
15 Melxisedekke uqsaǵan basqa bir ruwxaniy payda bolǵanınan bul sózlerimiz ele de anıǵıraq boladı.
16 İysa Lebiy urıwına baylanıslı bolǵan Muxaddes Nızamdaǵı qaǵıydalar boyınsha emes, al tawsılmaytuǵın ómir qúdireti menen ruwxaniy boldı.
17 O'ytkeni Muxaddes Jazıwda Ol haqqında: «Sen Melxisedek sıyaqlı, Máńgige ruwxaniyseń», – degen gúwalıq bar.
18 Ruwxaniylik haqqında áwelgi qaǵıydalar hálsiz hám paydasız bolǵanlıqtan biykar etildi.
19 Sebebi Muxaddes Nızam hesh bir nárseni minsizlikke eristirmedi. Bunıń ornına, bizlerdi Qudayǵa jaqınlastıratuǵın jaqsı úmit berildi.
20 İysa Qudaydıń bergen antı boyınsha ruwxaniy boldı. Al lebiyli ruwxaniyler Qudaydıń antı boyınsha ruwxaniy bolǵan joq.
21 İysa O'zine: «Quday İyemiz ant ishti, Ol antınan taymaydı: „Sen máńgige ruwxaniyseń“», – degen Qudaydıń antı boyınsha ruwxaniy boldı.
22 Solay etip, İysa ele de jaqsıraq kelisimniń girewi boldı.
23 Jáne bir ayırmashılıǵı mınaday: ápiwayı ruwxaniylerdiń sanı kóp edi. O'ytkeni ólim olarǵa xızmetlerin dawam etiwge tosqınlıq qılatuǵın edi.
24 Biraq İysa máńgi jasaytuǵın bolǵanlıqtan, Onıń ruwxaniyligi de máńgi.
25 Sonlıqtan Ol O'zi arqalı Qudayǵa kelgenlerdi pútkilley qutqaratuǵın kúshke iye. Sebebi Ol máńgige tiri bolıp, Qudaydan olar ushın ótinip soraydı.
26 İysa bizlerge kerek bolǵan bas ruwxaniydiń anıq O'zi boladı. O'ytkeni Ol muxaddes, ayıpsız, pák, gúnakarlardan ajıratılǵan hám aspannan da joqarı kóterilip, ullı abırayǵa iye bolǵan.
27 Basqa bas ruwxaniyler sıyaqlı, hár kúni áweli O'z gúnaları ushın, al sońınan xalıqtıń gúnaları ushın qurbanlıq beriwdiń Oǵan hájeti joq. Sebebi Ol O'zin qurban etip, bul isti bir mártebe hám birotala orınladı.
28 Muwsanıń Nızamı adam bolǵanlıqtan minsiz emes bolǵanlardı bas ruwxaniy qılıp qoyadı. Biraq Muwsanıń Nızamınan soń, Qudaydıń ant etip bergen wádesi Onıń máńgige minsiz Ulın bas ruwxaniy etip qoydı.

Evreyler 8
1 Aytqanlarımızdıń toq eteri mınadan ibarat: bizlerdiń aspanda qúdiretli Qudaydıń oń jaǵında otırǵan bas ruwxaniyimiz İysa bar.
2 Ol sol jerde adam tárepinen emes, al Quday tárepinen qurılǵan haqıyqıy hám muxaddes shatırda xızmet qıladı.
3 Hár bir bas ruwxaniy sadaqa hám qurbanlıqlar beriw ushın tayınlanadı. Sonlıqtan bizlerdiń bas ruwxaniyimizdiń de beretuǵın bir nársesi bolıwı tiyis edi.
4 Eger İysa jer júzinde qalǵanda, ruwxaniy bolmas edi. O'ytkeni álle qashan jer júzinde Muxaddes Nızam boyınsha sadaqalar beretuǵın ruwxaniyler bar.
5 Biraq, bul ruwxaniyler aspandaǵı haqıyqıy hám muxaddes shatırdıń úlgisi hám kóleńkesi bolǵan jerdegi Muxaddes shatırda xızmet etedi. Sebebi Muwsa usı Muxaddes shatırdı qurıwǵa kiriskende, Quday tárepinen bılay dep eskertilgen edi: «Abayla, hár bir nárseni tawda ózińe kórsetilgen úlgi boyınsha isle».
6 Al İysa burınǵıdan da jaqsıraq wádelerge tiykarlanıp dúzilgen, Quday menen adamlardıń arasındaǵı jaqsıraq kelisimniń táwelleshisi boldı. Sonlıqtan Ol ruwxaniylerdiń xızmetinen anaǵurlım joqarıraq xızmetke iye boldı.
7 Eger sol birinshi kelisim kemshiliksiz bolǵanda, onıń ornına ekinshisin dúziwdiń keregi bolmas edi.
8 Al, xalqın ayıplı dep tapqan Qudaydıń sózleri mınaday: «Jaratqan İyemiz bılay deydi: „Men İzrail xalqı hám Yahudiya xalqı menen, Jańa kelisim dúzetuǵın kúnler jaqınladı.
9 Bul kelisim Men olardıń ata-babalarınıń qolınan uslap, Mısır elinen alıp shıqqan waqtımda, Olar menen dúzgen kelisim sıyaqlı bolmaydı. O'ytkeni olar Meniń kelisimime sadıq bolmadı. Sonda Men de olardan júzimdi teris burdım.
10 Sol kúnlerden soń, İzrail xalqı menen dúzetuǵın kelisimim mınaw: Nızamlarımdı olardıń sana-sezimlerine salıp, Júreklerine oyıp jazıp qoyaman. Men olardıń Qudayı bolaman, Olar Meniń xalqım boladı.
11 Hesh kimniń janındaǵı adamǵa, Ya bolmasa, óz tuwısqanına, İyemizdi bil, dep úyretiwine hájet joq. Sebebi kishkenesinen úlkenine deyin, Olardıń hámmesi Meni biletuǵın boladı.
12 Men olardıń nahaq islerin rehimlilik penen keshiremen, Gúnaların qaytıp esime almayman“».
13 Quday «jańa kelisim» dep, burınǵısınıń gónergen kórsetti. Gónergen nárse kóp ótpey joq boladı.

Evreyler 9
1 Birinshi kelisim dáwirinde sıyınıw qaǵıydaları hám adamnıń qolınan qurılǵan Muxaddes shatır bar edi.
2 Kurılǵan sol Muxaddes shatırdaǵı «Muxaddes bólme» dep atalatuǵın birinshi bólmede shıra qoyǵısh, stol hám stoldıń ústinde Qudayǵa usınılǵan nanlar bolatuǵın edi.
3 Muxaddes shatırdaǵı ekinshi perdeniń artında «Eń muxaddes bólme» dep atalatuǵın ekinshi, ishki bólme bar edi.
4 Bul bólmede xosh iyisli zatlar tútetiletuǵın altınnan islengen orın hám hámme jeri altın menen qaplanǵan Kelisim sandıǵı bar edi. Sandıqtıń ishinde manna salınǵan altın gúze, Xaronnıń bórtken hasası hám on buyrıq oyıp jazılǵan taslar bar edi.
5 Sandıqtıń ústinde kerub atlı ullı perishtelerdiń músini bar edi. Olar sandıqtıń ústindegi gúnalar keshiriletuǵın jerdi qanatları menen jawıp turatuǵın edi. Biraq, házir bul nárseler haqqında birme-bir ayta almaymız.
6 Muxaddes shatır usılay úskenelengen edi. Onıń birinshi bólmesine ruwxaniyler hár qashan kirip, sıyınıw xızmetin orınlaytuǵın edi.
7 Al ekinshi, ishki bólmege bolsa, bir jılda bir mártebe tek bas ruwxaniy ǵana kire alatuǵın edi. Ol ózi menen birge sol jerge óziniń gúnalarınıń hám xalıqtıń bilmey islegen gúnalarınıń keshiriliwi ushın shalınǵan qurbanlıqtıń qanın alıp kiriwi tiyis edi.
8 Bul arqalı Muxaddes Ruwx bizlerge mınanı bildiredi: Muxaddes shatırdıń birinshi bólmesi ele bar eken, Eń muxaddes bólmege baratuǵın jol jabıq boladı.
9 Bul házirgi zaman ushın tımsal bolıp, berilgen sadaqalar hám qurbanlıqlardıń Qudayǵa sıyınatuǵın adamnıń hújdanın pákley almaytuǵının kórsetedi.
10 Bular tek jewge, ishiwge hám hár qıylı diniy tazalanıw úrdislerine baylanıslı nárseler bolıp, jańa dúzim payda bolǵanǵa deyin kúshke iye bolǵan sırtqı qaǵıydalar ǵana.
11 Biraq Masix payda bolǵan jaqsı nárselerdiń bas ruwxaniyi bolıp kelip, qoldan soǵılmaǵan, yaǵnıy bul dúnyadaǵı jaratılıstan bolmaǵan ullıraq hám minsiz Muxaddes shatırǵa kirdi.
12 Masix teke hám baspaqlardıń qanı menen emes, al O'z qanı menen Eń muxaddes bólmege birinshi hám sońǵı mártebe kirip, bizlerge máńgilik qutqarılıw alıp keldi.
13 Burın haramlanıp qalǵanlardıń denesiniń pák bolıwı ushın, olardıń ústilerine teke menen ógizlerdiń qanı hám qasharlardıń kúli sebilip, olardı muxaddes qılatuǵın edi.
14 Al endi bolsa, máńgilik Muxaddes Ruwx arqalı O'zin minsiz qurbanlıq qılıp Qudayǵa baǵıshlaǵan Masixtıń qanı bizlerdiń tiri Qudayǵa xızmet ete alıwımız ushın, hújdanımızdı ólimge jetelewshi islerden tazalawı sózsiz.
15 Solay etip, Quday tárepinen shaqırılǵanlardıń wáde etilgen máńgilik miyrastı alıwı ushın, Masix Quday menen adamlardıń arasında dúzilgen jańa kelisimniń táwelleshisi boldı. O'ytkeni Ol adamlardı birinshi kelisimniń waqtında islegen gúnalarınan qutqarıw ushın, O'zin qurban etti.
16 Wásiyat bar jerde wásiyat etken adamnıń ólimin tastıyıqlaw da kerek boladı.
17 Wásiyat tek adamnıń óliminen soń ǵana kúshke iye boladı. Wásiyat etken adam tiri bolsa, ol hesh qanday kúshke iye emes.
18 Sonlıqtan birinshi kelisim de qan tógilgennen keyin kúshke endi.
19 Muwsa Muxaddes Nızamnıń hár bir buyrıǵın xalıqqa járiyalaǵannan soń, baspaq hám tekelerdiń suw qosılǵan qanına qızıl jún hám issop shóbin malıp alıp, kelisim kitabınıń da, pútkil xalıqtıń da ústine septi de:
20 «Bul – Qudaydıń sizler menen dúzgen kelisimin bekitetuǵın qan», – dedi.
21 Sonday-aq, ol Muxaddes shatırdıń hám sıyınǵanda qollanılatuǵın barlıq zatlardıń ústine de qan septi.
22 Haqıyqattan da, Muxaddes Nızam boyınsha derlik hámme nárse qan menen tazalanadı. Kan tógilmese, gúna keshirilmeydi.
23 Solay etip, aspandaǵı haqıyqıy nárselerdiń úlgisi bolǵan bul nárseler usılay tazalanıwı kerek edi. Biraq aspandaǵı nárseler bolsa, onnan da jaqsıraq qurbanlıqlar menen tazalanıwı tiyis.
24 Sebebi Masix aspandaǵı haqıyqıy hám muxaddes shatırdıń úlgisi bolǵan, qoldan qurılǵan Muxaddes shatırǵa emes, al tuwrı aspanǵa kirip, házir bizler ushın Qudaydıń aldında tur.
25 Maldıń qanı menen Eń muxaddes bólmege jıl sayın kiretuǵın bas ruwxaniy sıyaqlı, aspanǵa kirgen Masixqa O'zin qayta-qayta qurban etiwdiń keregi joq.
26 Eger olay bolmaǵanda, dúnya jaratılǵannan baslap Masixtıń qayta-qayta azap shegiwi tiyis bolar edi. Biraq Masix O'zin qurban etip, gúnanı joq qılıw ushın, zamannıń aqırında tek bir mártebe jerge keldi.
27 Bir mártebe ólip, onnan soń húkim etiliw adamlardıń táǵdirine jazılǵan.
28 Sol sıyaqlı, Masix ta kóplerdiń gúnaların juwıw ushın, birinshi hám sońǵı mártebe qurban boldı. Ekinshi mártebe bolsa, Ol gúnalardı juwıw ushın emes, al O'zin intizarlıq penen kútip atırǵanlardı tolıq qutqarıw ushın keledi.

Evreyler 10
1 Muxaddes Nızam keleshektegi jaqsı nárselerdiń haqıyqıy kelbeti emes, al kóleńkesi ǵana. Sonlıqtan usı Muxaddes Nızam boyınsha hár jılı úzliksiz beriletuǵın birdey qurbanlıqlar Qudayǵa sıyınatuǵınlardı hesh qashan tolıq pákley almaydı.
2 Eger tolıq pákley alsa, qurbanlıq beriliw toqtatılmas pa edi? O'ytkeni sıyınıwshılar bir mártebe gúnalarınan tazalanǵanınan soń, olarda qaytıp gúnakarlıq sezimi qalmaǵan bolar edi.
3 Biraq usı qurbanlıqlar adamlarǵa jıl sayın gúnaların esine túsiredi.
4 Sebebi ógizler menen tekelerdiń qanı gúnalardı joq qıla almaydı.
5 Sol sebepten Masix dúnyaǵa kelip, Qudayǵa bılay degen edi: «Kurbanlıq penen sadaqanı Sen qálemediń, Biraq, Men ushın bir dene tayarladıń.
6 Jaǵılǵan sadaqalardı hám gúna ushın berilgen qurbanlıqlardı Sen xosh kórmediń.
7 Sonda Men bılay dedim: „Oralǵan kitapta Men tuwralı jazılǵanday, O Quday, Seniń qálewińdi orınlaw ushın, Mine, Men keldim“».
8 Tómendegilerdiń Muxaddes Nızam boyınsha beriletuǵınına qaramastan, Masix aldın: «Kurbanlıqlardı, sadaqalardı, jaǵılǵan sadaqalardı hám gúna ushın berilgen qurbanlıqlardı Sen qálemediń hám olardı xosh kórmediń», – degen edi.
9 Sońınan Masix: «Seniń qálewińdi orınlaw ushın, Men keldim», – dedi. Yaǵnıy, Ol ekinshi kelisimdi ornatıw ushın, birinshi kelisimdi biykar etti.
10 Qudaydıń usı qálewi boyınsha, İysa Masix O'z denesin birinshi hám sońǵı mártebe qurban etiwi arqalı bizler muxaddes qılındıq.
11 Hár bir ruwxaniy hár kúni xızmette turıp, birdey qurbanlıqlardı qayta-qayta beredi. Biraq bul qurbanlıqlar gúnalardı hesh qashan joq qıla almaydı.
12 Al bizlerdiń bas ruwxaniyimiz Masix gúnalar ushın máńgilikke tatırlı tek bir qurbanlıq berip, Qudaydıń oń tárepine otırdı.
13 Ol sol waqıtlardan beri, O'z dushpanlarınıń ayaqlarınıń astına basılıwın kútpekte.
14 O'ytkeni Ol muxaddes qılınǵanlardı tek bir qurbanlıq penen máńgilikke minsiz qıldı.
15 Muxaddes Ruwx ta bul haqqında bizlerge gúwalıq beredi. A'weli Ol bılay degen:
16 «Jaratqan İyemiz bılay deydi: „Sol kúnlerden soń, Olar menen dúzetuǵın kelisimim mınaw: Nızamlarımdı olardıń júreklerine salıp, Sana-sezimlerine oyıp jazıp qoyaman“».
17 Sońınan Ol qosımsha qılıp, bılay deydi: «Olardıń gúnaların hám nızamsız islerin qaytıp esime almayman».
18 Demek, gúnalar keshirilgen bolsa, endi olar ushın qurbanlıq beriwdiń de keregi joq.
19 Sonlıqtan háy tuwısqanlarım, İysanıń qanı sebepli aspandaǵı Eń muxaddes bólmege kiriwge bizlerde batıllıq bar.
20 Ol bizlerge Muxaddes shatırdaǵı perde arqalı, yaǵnıy O'z denesi arqalı sol Eń muxaddes bólmege kiriwge jańa hám tiri jol ashıp berdi.
21 Usı İysa – Qudaydıń shańaraǵın basqaratuǵın bizlerdiń ullı ruwxaniyimiz.
22 Sol sebepten Onıń qanı menen hújdanımız ayıplaǵan islerden janımızdı tazalap hám denemizdi taza suw menen juwıp, tolıq isenim menen shın júrekten Qudayǵa jaqınlayıq.
23 O'zlerimiz ashıq moyınlaǵan úmitimizdi ekilenbey bekkem saqlayıq. Sebebi wáde bergen Quday sadıq.
24 Bir-birimizge ǵamxor bolıp, bir-birimizdi súyispenshilikke hám jaqsı isler islewge ruwxlandırayıq.
25 Ayırım adamlardıń ádetke aylandırǵanınday, jıynalıslarımızdı qaldırmayıq. Kerisinshe, İyemiz keletuǵın sol kúnniń jaqınlaǵanın bilip, bir-birimizdi ele de kóbirek jigerlendirip barayıq.
26 O'ytkeni eger bizler haqıyqattı bilgenimizden soń da, bile tura gúna islewdi dawam etsek, onda endi gúnalar ushın beriletuǵın basqa qurbanlıq joq.
27 Tek húkimdi hám Qudayǵa qarsı bolǵanlardı jandırıp joq qılatuǵın lawlaǵan ottı qorqınısh penen kútiw ǵana qaladı.
28 Muwsanıń Nızamın tán almay buzǵan adam eki yamasa úsh gúwanıń gúwalıǵı menen ayawsız túrde óltiriletuǵın edi.
29 Endi bir oylanıp kórińler, Qudaydıń Ulın ayaq astı etip, ózin muxaddes qılǵan qandı, yaǵnıy kelisimdi bekitken qandı qádirsiz kórgen hám Qudaydıń miyirimli Ruwxın masqaralaǵan adam bunnan da awırıraq jazaǵa ılayıqlı bolmay ma?
30 Sebebi bizler «O'sh alıw Meniń qolımda, sazayın O'zim beremen» hám jáne de «Jaratqan İyemiz O'z xalqın húkim etedi», – degen Qudaydı bilemiz.
31 Tiri Qudaydıń qolına túsiw qanshelli qorqınıshlı!
32 Al sizler ózlerińizge haqıyqatlıq nurı túskennen soń, azap-aqıretlerge tolı gúreske shıdaǵan dáslepki kúnlerińizdi eske túsirińler.
33 Geybir waqıtları ózlerińiz el-jurt aldında masqara etilip, jábir shegetuǵın edińler. Al ayırım waqıtları usınday awhalǵa túskenlerdiń hásiretin bólisetuǵın edińler.
34 Sizler isenim sebepli qamaqta bolǵanlardıń da dártlerine sherik boldıńlar. O'zlerińizdi ele de jaqsıraq hám máńgige bar bolatuǵın mal-múlik kútip turǵanın bilip, mal-múlkińizdiń talan-taraj qılınıwın quwanısh penen qabıl ettińler.
35 Solay etip, usı bekkem isenimińizdi joytpańlar. O'ytkeni ol ushın alatuǵın sıyıńız úlken.
36 Qudaydıń qálewin orınlap, wáde etilgendi alıwıńız ushın, sizlerge sabırlılıq kerek boladı.
37 Sebebi Quday bir payǵambarı arqalı bılay degen: «Endi az-maz waqıttan keyin, Keletuǵın tez arada keledi, Ol keshikpeydi.
38 Maǵan tiyisli aqlanǵan adam isenimi menen jasaydı, Eger ol arqaǵa sheginse, oǵan kewlim tolmaydı».
39 Bizler arqaǵa sheginip nabıt bolatuǵınlardan emespiz. Al, isenip qutqarılatuǵınlardanbız.

Evreyler 11
1 İsenim – bul úmit etilgen nárselerdiń ámelge asatuǵınına hám kórinbeytuǵın zatlardıń bar ekenine gúmansız iseniw.
2 Ata-babalarımız usınday isenimi sebepli, Quday tárepinen xoshametlendi.
3 Bizler isenimimiz sebepli, dúnyanıń Qudaydıń sózi menen jaratılǵanın túsinemiz. Solay etip, kórinbeytuǵın nárselerden kórinetuǵın nárseler payda bolǵan.
4 İsenimi sebepli, Abıl Qudayǵa Kainnan góre jaqsıraq qurbanlıq berdi. Ol isenimi sebepli aqlanǵan adam dep sanalıp, Quday tárepinen xoshametlendi. O'ytkeni Quday onıń bergen sadaqaların qabıl etti. Abıl ólgen bolsa da, onıń isenim menen islegen isi ele úlgi bolıp kelmekte.
5 İsenimi sebepli, Enok ólim kórmey-aq joqarıǵa alındı. Onı hesh kim taba almadı, sebebi Quday onı joqarıǵa alǵan edi. Ol joqarıǵa alınıwǵa deyin onıń Qudayǵa unaǵan adam ekeni haqqında gúwalıq berildi.
6 İsenim bolmasa, Qudayǵa unaw múmkin emes. O'ytkeni kim de kim Qudayǵa jaqınlamaqshı bolsa, Onıń bar ekenine hám Onıń O'zin izlegenlerdi sıylıqlaytuǵınına iseniwi tiyis.
7 İsenimi sebepli, Nux ele bolmaǵan nárseler tuwralı Quday tárepinen eskertilgende, Qudaydan qorqıp, shańaraǵınıń qutqarılıwı ushın, keme soqtı. Ol bul arqalı dúnyanı húkim etti hám isenimi sebepli aqlanıwǵa eristi.
8 İsenimi sebepli, İbrayım wáde etilgen elge ketiw ushın shaqırılǵanda, Qudaydıń sózine boysınıp, qay jerge ketip baratırǵanın bilmese de, jolǵa shıqtı.
9 İbrayım wáde etilgen elge ornalasqanda, isenimi sebepli jat jerli adamday bolıp jasadı. O'zi menen birdey wádege sherik bolǵan Isaq hám Yaqıp penen, ol shatırlarda ómir keshirdi.
10 Sebebi ol dóretiwshisi de, qurıwshısı da Quday bolǵan, bekkem tiykarǵa iye qalanı kútetuǵın edi.
11 İsenimi sebepli, Saranıń násilsiz bolıwına hám óziniń jası ótkenine qaramay, İbrayım áke bolıw múmkinshiligine eristi. O'ytkeni ol wáde etken Qudaydıń sadıq ekenine isendi.
12 Solay etip, bir adamnan, yaǵnıy qartayıp násilsizlenip qalǵan İbrayımnan aspandaǵı juldızlar sıyaqlı, teńiz jaǵasındaǵı qum sıyaqlı esap-sansız áwladlar payda boldı.
13 Aldın aytılǵan bul adamlardıń hámmesi de ómirleriniń aqırına deyin isenimin saqlap qaldı. Wáde etilgenlerdi almasa da, olardı uzaqtan kórip quwandı. Olar ózleriniń jer júzinde jat hám qonaq adamlar ekenin ashıq moyınladı.
14 Usılay sóylegen adamlar óz watanın izlep júrgenin kórsetedi.
15 Eger olar ózleri taslap ketken eldi watanım dep oylay bergende, sol jerge qaytıp barıwǵa jol tabar edi.
16 Biraq, olar jerdegi watannan da jaqsıraǵın, yaǵnıy aspandaǵı watandı árman etetuǵın edi. Sol sebepten Quday olardıń Qudayı bolıwǵa arlanbaydı. Sebebi Ol olar ushın bir qala tayarlap qoyıptı.
17 -
18 İbrayım sınalǵanda, isenimi sebepli ulı Isaqtı qurbanlıqqa berdi. Quday İbrayımǵa: «Seniń urpaǵıń Isaq arqalı dawam etedi», – degen wádeni bergen bolsa da, ol jalǵız ulın qurban etpekshi boldı.
19 O'ytkeni İbrayım Quday ólilerdi de tirilte aladı, dep isendi. Astarlap aytqanda, ol Isaqtı ólimnen qaytarıp aldı.
20 İsenimi sebepli, Isaq keleshekte bolatuǵın nárselerdi boljap, ulları Yaqıp hám İsabqa pátiyasın berdi.
21 Yaqıp ólerinen aldın isenimi sebepli, Yusuptıń eki ulına birme-bir pátiyasın berdi hám hasasınıń ushına súyenip, Qudayǵa sıyındı.
22 Yusup ólerinen aldın isenimi sebepli, İzrail balalarınıń Mısırdan shıǵatuǵının boljap ayttı hám olarǵa keterinde óziniń súyegin alıp ketiwdi buyırdı.
23 Muwsa tuwılǵanda, ata-anası isenimi sebepli, onı úsh ay jasırıp qoydı. Sebebi balanıń ayrıqsha ekenin kórdi hám patshanıń pármanınan qorqpadı.
24 Muwsa erjetkende, isenimi sebepli, Faraonnıń qızınıń balası dep atalıwdan waz keshti.
25 Ol waqıtsha gúnakar ómirdiń káyip-sapasın súriwdiń ornına, Qudaydıń xalqı menen birge jábir shegiwdi tańladı.
26 Masix sebepli xorlanıwdı Mısırdıń ǵáziynelerinen de ullıraq baylıq dep sanadı. O'ytkeni ol alajaq sıyın kútetuǵın edi.
27 İsenimi sebepli, ol patshanıń qáhárinen qorqpay, Mısırdı taslap ketti. Kórinbeytuǵın Qudaydı kórgendey, ol márt edi.
28 Tuńǵıshlardı nabıt qılǵan perishte izraillılarǵa qol tiygizbesin dep, Muwsa isenimi sebepli, Kutqarılıw bayramınıń qurbanlıǵınıń shalınıwın hám onıń qanınıń qapılarǵa sebiliwin buyırdı.
29 İsenimi sebepli, izraillılar Kızıl teńizdi qurǵaq jerden ótkendey keship ótti. Mısırlılar da usılay islemekshi bolıp háreket etkende, suwǵa batıp ketti.
30 İsenimi sebepli, izraillılar Erixo qalasınıń átirapın jeti kún aylanǵanda, qala diywalları quladı.
31 Sonda isenimi sebepli, buzıq hayal Rahab ta Qudayǵa boysınbaytuǵın adamlar menen birge óltirilmedi. Sebebi ol jansızlardı jıllı júzlik penen qabıl alǵan edi.
32 Jáne ne aytayın? Gedeon, Barak, Samson, Effa, Dawıt, Samuel hám barlıq payǵambarlar haqqında aytıp otırıw ushın waqtım jetpeydi.
33 İsenimi sebepli, olar patshalıqlardı jeńdi, ádillik ornattı, wáde etilgen nárselerdi aldı hám arıslanlardıń awızların tosıp qoydı.
34 Lawlaǵan ottı sóndirdi, qılısh júzinen qashıp qutıldı. Hálsiregende Qudaydan kúsh aldı, sawashta qúdiretli boldı hám jaw áskerlerin qıyrattı.
35 İsenimi sebepli, hayallar óz marhumların tirilgen halda qaytarıp aldı. Al ayırımları ele de jaqsıraq tiriliwge erisiw ushın, azatlıqtan waz keshti hám azaplanıp óltirildi.
36 Jáne geybirewleri masqaralanıp, qamshı jedi, hátte, shınjırlar menen baylanıp, qamaqqa salındı.
37 İsenimi sebepli, olar tas penen urıldı, pıshqı menen kesilip ekige bólindi, qılıshtan ótkerilip óltirildi. Koy hám eshkiniń terilerin jamılıp, sergizdan bolıp júrdi, joqshılıqta jasadı, qıyınshılıqlarǵa ushıradı hám xorlıq kórdi.
38 Dúnya bul adamlarǵa ılayıq emes edi! Olar shóllerdi, tawlardı, úńgirlerdi hám tólelerdi gezip sebil boldı.
39 Olardıń hámmesi de isenimi sebepli Quday tárepinen xoshametlengen bolsa da, wáde etilgendi almadı.
40 O'ytkeni Quday bizler ushın bunnan da jaqsıraq nárseni tayarlap qoyǵanlıqtan, olar bizlersiz minsizlikke erispedi.

Evreyler 12
1 Minekey, bizlerdi qorshaǵan usınday kóp sanlı gúwalar toparı bar eken. Sonlıqtan bizler de kesent beretuǵın hár bir júkti hám ózlerimizge tez jabısatuǵın gúnanı taslap, Quday aldımızǵa qoyǵan jarısta shıdamlılıq penen juwırayıq.
2 İsenimimizdiń tiykarın salıwshı hám onı minsizlikke eristiriwshi İysaǵa kóz tigeyik. Ol O'zin kútip turǵan quwanısh ushın, atanaq aǵashta shegeleniwdiń shermendeshiligin pisent etpey ólimge barıp, Qudaydıń taxtınıń oń tárepine otırdı.
3 Gúnakarlardıń usınday qarsılıqlarına shıdaǵan İysanı oylańlar. Sonda haldan tayıp, ruwxıy túskinlikke túspeysizler.
4 Sizler gúnaǵa qarsı gúreste qanıńız tógilgenshe gúresken joqsız-ǵo.
5 Qudaydıń O'z ullarına sóylegendey qılıp, sizlerge aytqan mına aqıl-násiyatın umıttıńız: «Ulım! Jaratqan İyemizdiń tárbiyasına itibarsız qarama, Ol seni áshkaralaǵanda, ruwxıńdı túsirme.
6 Sebebi Ol súygen adamın tárbiyalaydı, Ulı qılıp qabıl etken hár bir adamın jazalaydı».
7 Tárbiyalanıw ushın shegip atırǵan azaplarıńızǵa shıdańlar. Quday sizlerge O'z balalarınday qatnas jasap atır-ǵo. A'kesi tárepinen tárbiyalanbaytuǵın ul bola ma?
8 Hár bir adam alatuǵın tárbiyanı almay atırǵan bolsańız, onda sizler haqıyqıy ullar emes, al nekesiz tuwılǵan balalarsız.
9 Sonday-aq, bizlerdi tárbiyalaǵan dúnyadaǵı ákelerimizdi bizler húrmet etetuǵın edik. Onday bolsa, ruwxıy A'kemiz bolǵan Qudayǵa ele de kóbirek boysınıp jasawımız kerek emes pe?
10 A'kelerimiz bizlerdi ózleri durıs dep oylaǵan jol boyınsha qısqa waqıt ishinde tárbiyaladı. Biraq Quday Onıń muxaddesligine sherik bolıwımız ushın, bizlerdiń paydamızdı oylap tárbiyalaydı.
11 Tárbiyalaw ushın berilgen hár bir jaza waqtında quwanısh emes, al qapagershilik alıp keledi. Biraq keyin ala ol usılay tárbiyalanǵan adamlarǵa tınıshlıq beriwshi haqlıq alıp keledi.
12 Solay etip, túsken eńseńizdi kóterip, ayaqlarıńızda tik turıńlar.
13 Arańızda isenimi aqsaǵanlar jaman jolǵa túspey tuwrılanıwı ushın, dúziw jol menen júrińler.
14 Hámme menen tatıw bolıp jasawǵa hám muxaddes bolıwǵa tırısıńlar. Muxaddeslikke iye bolmay turıp, hesh kim de İyemizdi kórmeydi.
15 Arańızdaǵı hesh birińiz Qudaydıń miyriminen ayırılıp qalmawı ushın hám arańızda sizlerge zıyan tiygizip, kóplerdi záhárleytuǵın ashshı tamır kógerip shıqpawı ushın, bir-birińizge jaqsılap qarańlar.
16 İshińizde hesh kim buzıqshılıq islemesin yamasa tuńǵıshlıq huqıqın bir awqat ushın satqan İsab sıyaqlı qudaysız bolmasın.
17 Xabarıńız bar, İsab sońınan ákesiniń pátiyasın alıwdı qálegende, tilegi qabıl etilmedi. Ol kóz jasların tógip jalbarınsa da, ózi islep qoyǵan isti ózgerte almadı.
18 Sizler jaqınlaǵan taw – kózge kórinetuǵın, lawlap janǵan, qarańǵılıq penen túnekke shókken, dawıl basqan,
19 kárnay sesti hám Qudaydıń sózi jańlaǵan Sinay tawı emes. Qudaydıń sol dawısın esitkenler bizlerge qaytıp aytılmasın, dep jalbarınǵan edi.
20 O'ytkeni olar: «Eger tawǵa, hátte, maldıń tuyaǵı tiyse de, tas penen urıp óltirilsin», – degen buyrıqtan qorqıp, shıday almadı.
21 Bul kórinis sonshelli qorqınıshlı bolǵanlıqtan, Muwsa da: «Júdá qorqıp, dirildep baratırman», – degen edi.
22 Biraq sizler Sion tawına, yaǵnıy tiri Qudaydıń qalası – aspandaǵı Erusalimge, ondaǵı mıń-mıńlaǵan perishtelerdiń quwanıshlı jıyınına
23 hám atları aspanda jazılǵan, Qudaydıń tuńǵısh balaları sıyaqlı bolǵan birinshi iseniwshiler jıynaǵına jaqınladıńlar. Sizler jáne de hámme adamdı húkim etiwshi Qudayǵa, minsizlikke erisken haq adamlardıń ruwxlarına,
24 jańa kelisimniń táwelleshisi İysaǵa hám Abıldıń qanınan da artıq bolǵan İysanıń keshirim beretuǵın sebilgen qanına jaqınladıńlar.
25 Abaylı bolıńlar, sóylep turǵan Qudayǵa qulaq aspay ketpeńler. Onıń tapsırması menen jer betinde eskertip sóylegen Muwsaǵa qulaq aspaǵan İzrail xalqı jazadan qashıp qutıla almaǵan edi. Eger bizler de aspannan ózlerimizge eskertip sóylep turǵan Qudayǵa qulaq aspasaq, bunnan da awırıraq jazadan qalay qashıp qutıla alamız?
26 Quday Sinay tawında sóylegende, Onıń dawısı jerdi silkindirip jibergen edi. Ol taǵı da: «Jáne bir mártebe tek jerdi emes, al aspandı da silkindiremen», – dep wáde bergen edi.
27 «Jáne bir mártebe» degen sózler silkinbeytuǵın nárselerdiń máńgige qalıwı ushın, silkinetuǵın nárselerdiń, yaǵnıy jaratılǵan nárselerdiń joq bolatuǵının ańlatadı.
28 Solay etip, bizler silkinbes patshalıqqa eriskenimiz ushın shúkirlik bildirip, Qudayǵa unamlı túrde, Oǵan húrmet hám qorqınısh penen sıyınayıq.
29 Sebebi biziń Qudayımız – jandırıp joq qılatuǵın ot.

Evreyler 13
1 Bir-birińizdi tuwısqanlarsha súyiwdi dawam etińler.
2 Miymandoslıqtı umıtpańlar. O'ytkeni ayırımlar usılay islep, ózleri bilmey, perishtelerdi qonaq qılǵan.
3 Kamaqta bolǵanlardı ózlerińiz olar menen birge tutqın bolǵanday este tutıńlar. Jáne de, azap shegip atırǵanlardı da ózlerińiz azap shegip atırǵanday yadıńızdan shıǵarmańlar.
4 Hámmeńiz nekege húrmet penen qarańlar. Nekeńizdiń tósegi gúna menen bılǵanbasın. Sebebi Quday buzıqshılıq islegenlerdi hám neke hadallıǵın buzǵanlardı húkim etedi.
5 Aqshanı súyiwden awlaq bolıp jasańlar. O'zlerińizde barǵa qanaat etińler. O'ytkeni Quday bılay degen: «Seni hesh qashan taslap ketpeymen, Hesh qashan qaldırmayman».
6 Sonlıqtan bizler batırlıq penen bılay deymiz: «Jaratqan İyem maǵan járdem beredi, men qorqpayman, Adam maǵan ne isley aladı?»
7 Sizlerge Qudaydıń sózin aytqan jetekshilerińizdi eske túsirińler. Olardıń qalay jasaǵanına hám ómiriniń aqırı qanday bolǵanına qarap, olardıń iseniminen órnek alıńlar.
8 İysa Masix keshe, búgin hám máńgilikke birdey.
9 Hár túrli jat táliymatlarǵa berilip, azǵırılmańlar. Kewildiń awqatqa baylanıslı qaǵıydalardı orınlaw menen emes, al Qudaydıń miyrimi menen bekkemlengeni jaqsı. Bunday qaǵıydalardı orınlawshılar hesh qanday payda kórmedi.
10 Bizlerdiń qurbanlıq shalınatuǵın ornımız bar. Onıń ústinde İysa Masix bizler ushın qurban boldı. Muxaddes shatırda xızmet etetuǵın yahudiy ruwxaniyleriniń sol qurbanlıqtan payda kóriwge haqısı joq.
11 Yahudiy bas ruwxaniyi gúna ushın qurbanlıqqa berilgen mallardıń qanın Eń muxaddes bólmege aparadı. Al shalınǵan mallardıń denesi elattıń sırtında órtep jiberiledi.
12 Sol sıyaqlı İysa da O'z qanı menen adamlardı muxaddes qılıw ushın, qala dárwazasınıń sırtında azap shekti.
13 Olay bolsa, bizler de Onıń kórgen xorlıǵın bólisiwimiz ushın, elattıń sırtına shıǵıp, Oǵan barayıq.
14 Sebebi bul jerde bizlerdiń máńgilik qalamız joq. Bizler keleshekte aspannan túsetuǵın qalanı árman etemiz.
15 Sonlıqtan İysa arqalı Qudayǵa úzliksiz maqtawlarımızdı qurbanlıq sıpatında usınayıq. Yaǵnıy, Onıń atına degen alǵıslarımız awzımızdan túspesin.
16 Jaqsılıq islewdi hám ózlerińizde bolǵan nárseni basqalar menen bólisiwdi umıtpańlar. O'ytkeni bunday qurbanlıqlar Qudayǵa unaydı.
17 Jetekshilerińizdiń sózlerin tıńlańlar hám olarǵa boysınıńlar. Sebebi olar sizler ushın Qudayǵa esap beretuǵın adamlar bolǵanlıqtan, janlarıńızdı qarawıllaydı. Olar bul xızmetin quwanısh penen, nalımay atqarıw ushın, olarǵa qulaq asıńlar. Bolmasa, ózlerińiz zıyan kóresizler.
18 Bizler ushın duwa etińler. Bizler ózlerimizdiń pák hújdanǵa iye ekenimizge hám hár tárepleme hadal ómir súriwdi qáleytuǵınımızǵa isenemiz.
19 A'sirese janıńızǵa tez qaytıp barıwım ushın duwa etiwińizdi ótinish etemen.
20 O'z qanın tógip, máńgilik kelisimdi bekitiwi arqalı qoylardıń ullı Shopanı bolǵan İyemiz İysanı tınıshlıq beriwshi Quday ólimnen tiriltti.
21 Usı Quday Onıń erkin orınlawıńız ushın, sizlerge hár bir jaqsı nárseni jetkizsin. O'zine unaytuǵın nárseni Ol İysa Masix arqalı bizlerde ámelge asırsın. Masixqa máńgige dańq bolsın! Awmiyin.
22 Tuwısqanlarım, sizlerge ótinish etemen, usı násiyat sózlerimdi qabıl etińler. O'ytkeni men sizlerge qısqasha jazdım.
23 Tuwısqanımız Timofeydiń azat etilgenin biliwińizdi qáleymen. Ol jaqın arada janıma kelse, onıń menen birlikte sizlerdi kóriwge baraman.
24 Jetekshilerińizdiń hámmesine hám pútkil iseniwshilerge sálem aytıńlar. İtaliyadan kelgenler sizlerge sálem aytıp atır.
25 Qudaydıń miyrimi hámmeńizge yar bolsın!

Ayan 1
1 Bul – tez arada júz beriwi kerek bolǵan waqıyalardı O'z xızmetshilerine bildiriw ushın Qudaydıń İysa Masixqa bergen ayanı. Al Ol O'z perishtesin jiberip, bul ayandı xızmetshisi Yuxanǵa bildirdi.
2 Yuxan Qudaydıń sózin hám İysa Masixtıń gúwalıǵın, yaǵnıy ózi kórgen nárseleriniń hámmesin bayan etti.
3 Bul payǵambarshılıq sózlerdi oqıytuǵın hám bul jerde jazılǵanlardı tıńlap, orınlaytuǵınlar qanday baxıtlı! Sebebi bul waqıyalardıń bolatuǵın waqtı jaqın.
4 -
5 Men, Yuxannan, Aziya úlkesindegi jeti jámáátke sálem! Házir bar, burınnan bar bolǵan, keleshekte de bar bolatuǵın hám keletuǵın Qudaydan, Onıń taxtı aldında turǵan jeti ruwxtan, isenimli gúwa bolǵan, óliler arasınan birinshi bolıp tirilgen hám jer júzi patshalarınıń Húkimdarı bolǵan İysa Masixtan miyrim hám tınıshlıq sizlerge berilsin! İysa Masix bizlerdi súyip, O'z qanı menen bizlerdi gúnalarımızdan azat qıldı
6 hám bizlerdi O'z Patshalıǵına eristirip, A'kesi Qudaydıń xızmetindegi ruwxaniyleri etti. Ullılıq hám qúdiret máńgige Onıki bolsın! Awmiyin.
7 «Mine, Ol bultlar menen kelmekte! Hár bir kóz Onı kóredi, Onıń denesin teskenler de kóredi. Jer júziniń barlıq xalıqları, Ol sebepli ókirip jılaydı». Awa, usılay boladı, awmiyin.
8 Házir bar, burınnan bolǵan, keleshekte de bar bolatuǵın hám keletuǵın, hámme nársege qúdiretli Quday İyemiz bılay deydi: «Men – Alfa hám Omegaman».
9 Men, İysanıń qayǵı-hásiretine, patshalıǵına hám sabırlıǵına sizler menen birge sherik bolǵan tuwısqanıńız Yuxan, Qudaydıń sózin hám İysa haqqında járiyalaǵanım ushın Patmos atlı atawǵa súrgin etilgen edim.
10 İyemizdiń kúninde, meni Muxaddes Ruwx basqarıp turǵanda, arqamnan kárnaydıń dawısına uqsaǵan bálent bir dawıstı esittim.
11 «Kórip turǵanlarıńdı kitapqa jaz hám jeti jámáátke, yaǵnıy Efes, Smirna, Pergam, Tiatira, Sardis, Filadelfiya hám Laodikiyaǵa jiber», – dedi dawıs.
12 Sóylep turǵandı kóriw ushın, men arqama burıldım. Burılıp, jeti altın shıra qoyǵıshtı kórdim.
13 Olardıń ortasında ústine uzınlıǵı ayaǵına túsetuǵın kiyim kiygen, kókiregine altın óńirshe baylaǵan Adam Ulına uqsaǵan birew tur edi.
14 Onıń bası hám shashları aq jún sıyaqlı, qarday appaq edi. Kózleri bolsa, ottıń jalınınday jarqırap turǵan edi.
15 Onıń ayaqları peshte qızdırılǵan jıltıraq qolaǵa uqsaǵan bolıp, dawısı sarqırap aqqan suwdıń sestindey edi.
16 Al oń qolında jeti juldız bar bolıp, awzınan eki júzli ótkir qılısh shıǵıp turǵan edi. Júzi kúshli jarqırap turǵan quyashtay edi.
17 Men Onı kóriwden-aq, óli sıyaqlı ayaqlarına jıǵıldım. Al Ol oń qolın ústime qoyıp, bılay dedi: – Korqpa! Men – birinshi hám sońǵıman.
18 Men tirimen. O'lgen edim, biraq, mine, máńgige tirimen. O'limniń hám óliler mákanınıń giltleri Meniń qolımda.
19 Sonlıqtan kórgenlerińdi, házir júz berip atırǵan nárselerdi hám bunnan soń bolatuǵınlardı jaz.
20 Oń qolımda sen kórgen jeti juldızdıń hám jeti altın shıra qoyǵıshtıń sırı mınaw: jeti juldız – jeti jámááttiń jetekshileri, jeti shıra qoyǵısh – jeti jámáát.

Ayan 2
1 – Efes jámáátiniń jetekshisine jaz. Oń qolına jeti juldız uslaǵan, jeti altın shıra qoyǵıshtıń ortasında júretuǵın bılay deydi:
2 «Seniń islerińdi, awır miynetińdi hám sabırlılıǵıńdı bilemen. Jaman adamlardıń jamanlıq islewine jol qoymaytuǵınıńdı da bilemen. Elshi emes bolıp turıp, ózlerin elshi dep ataǵanlardı sınadıń hám olardıń ótirikshi ekenin bilip aldıń.
3 Awa, sen sabırlısań. Meniń atım ushın qıyınshılıqlarǵa shıdam berdiń hám sharshamadıń.
4 Biraq, saǵan bir qarsılıǵım bar: sen birinshi isengen waqtıńdaǵı súyispenshiligińdi joyttıń.
5 Solay etip, ne nársede aljasqanıńdı esińe túsir! Táwbe qılıp, dáslepki islerińdi dawam et. Eger táwbe qılmasań, saǵan kelip, shıra qoyǵıshıńdı ornınan alıp taslayman.
6 Degen menen, sende bir unamlı qásiyet bar: sen Nikolas uyımınıń islerin jek kóreseń. Olardı Men de jek kóremen.
7 Kulaǵı bar Muxaddes Ruwxtıń jámáátlerge aytıp atırǵan sózlerin esitsin. Jeńip shıqqanǵa Qudaydıń jánnetindegi ómir tereginiń miywesin jew huqıqın beremen».
8 – Smirna jámáátiniń jetekshisine jaz. O'lip, ólimnen qayta tirilgen, birinshi hám sońǵı bolǵan bılay deydi:
9 «Seniń qayǵı-hásiretińdi hám kámbaǵallıǵıńdı bilemen. Biraq, sen baysań. O'zlerin yahudiylermiz deytuǵınlardıń seni masqaralap aytqan sózlerin de bilemen. Biraq olar yahudiy emes, al shaytan jıyını.
10 Basıńa túsetuǵın qıyınshılıqlardan qorqpa! Mine, shaytan sizlerdi sınaw ushın arańızdaǵı bazılarıńızdı qamaqqa taslaydı. On kún azap shegesizler. O'liwge tuwra kelse de, Maǵan sadıq qal, sonda Men saǵan ómir tajın beremen.
11 Kulaǵı bar Muxaddes Ruwxtıń jámáátlerge aytıp atırǵan sózlerin esitsin. Jeńip shıqqan ekinshi ólimnen hesh qanday zálel kórmeydi».
12 – Pergam jámáátiniń jetekshisine jaz. Eki júzli ótkir qılıshqa iye bolǵan bılay deydi:
13 «Shaytannıń taxtı turǵan jerde jasaytuǵınıńdı bilemen. Atıma sadıq ekenińdi de bilemen. Hátte, sadıq gúwam Antipa arańızda, shaytan otırǵan jerde óltirilgen kúnlerde de sen Maǵan degen isenimińnen qaytpadıń.
14 Biraq, saǵan biraz qarsılıǵım bar: arańızda Balaam táliymatın tutıwshılar bar. Butqa soyılǵan qurbanlıq góshin jewge hám buzıqshılıq qılıwǵa úyretiw ushın, Balaam Balakqa İzrail xalqın joldan urıwdı úgitlegen edi.
15 Sol sıyaqlı, sizlerdiń arańızda Nikolas uyımınıń táliymatın tutıwshılar da bar.
16 Bul ushın táwbe qıl! Bolmasa, tez janıńa kelip, olarǵa qarsı awzımdaǵı qılısh penen urısaman.
17 Kulaǵı bar Muxaddes Ruwxtıń jámáátlerge aytıp atırǵan sózlerin esitsin. Jeńip shıqqanǵa sırlı manna hám bir aq tas ta beremen. Bul tastıń ústine jańa at jazılǵan. Attı tastı alǵan adamnan basqa hesh kim bilmeydi».
18 – Tiatira jámáátiniń jetekshisine jaz. Kózleri lawlap janǵan otqa, ayaqları jıltıraǵan qolaǵa uqsaǵan Qudaydıń Ulı bılay deydi:
19 «Seniń islerińdi, súyispenshiligińdi, isenimińdi, xızmetińdi hám sabırlılıǵıńdı bilemen. Sońǵı islerińniń birinshi isengen waqtıńdaǵı islerińnen kóbirek ekenin de bilemen.
20 Degen menen, saǵan bir qarsılıǵım bar: ózin payǵambar dep ataǵan İzabel atlı hayalǵa jol qoyıp atırsań. Bul hayal xızmetshilerimdi joldan urıp, buzıqshılıq islewge hám butlarǵa soyılǵan qurbanlıq góshin jewge úyretpekte.
21 Táwbe etiwi ushın oǵan máwlet bergen edim. Biraq ol buzıqshılıǵı ushın táwbe etiwdi qálemeydi.
22 Mine, Men onı kesellik tósegine qulataman. Onıń menen buzıqshılıq isleytuǵınlardı da onıń menen birgelikte islegen jaman isleri ushın táwbe etpese, úlken qayǵı-hásiretke duwshar etemen.
23 Onıń izine ergenlerdi de ólimge duwshar etemen. Sonda pútkil jámáátler Meniń kewil hám júreklerdi sınawshı ekenimdi bilip aladı. Hár birińizge islerińizge qaray qaytaraman.
24 -
25 Biraq, Tiatiradaǵı basqalarǵa, yaǵnıy sol hayaldıń táliymatın tutpay, „shaytannıń táliymatınıń tereń sırların“ úyrenbegen sizlerge aytatuǵınım mınaw: „Men kelemen degenshe, ózlerińizde bar bolǵanlarǵa bekkem bolıńlar“. Sizlerge bunnan basqa awırmanlıq salmayman.
26 Jeńip shıǵıp, Meniń buyırǵanlarımdı aqırına deyin orınlaǵanǵa milletler ústinen biylik beremen.
27 „Ol olardı temir tayaq penen basqarıp, Ilay ıdıs sıyaqlı sındırıp taslaydı“. A'kemnen Men alǵan usınday biylikti ol da aladı.
28 Jeńip shıqqanǵa tań juldızın da beremen.
29 Kulaǵı bar Muxaddes Ruwxtıń jámáátlerge aytıp atırǵan sózlerin esitsin».

Ayan 3
1 – Sardis jámáátiniń jetekshisine jaz. Qudaydıń jeti ruwxına hám jeti juldızına iye bolǵan bılay deydi: «Seniń islerińdi bilemen. Tiri jámáát degen atıń bar, biraq sen óliseń.
2 Sergek bol! Ele ólmey qalǵan, endi óleyin dep atırǵanlardı bekkemle. Sebebi Qudayımnıń aldında seniń islerińniń jetkiliksiz ekenligin kórdim.
3 Sonlıqtan óziń qabıl alıp esitken táliymatıńdı esińe túsir. Onı tutınıp, táwbe et! Eger sergek bolmasań, Men urı sıyaqlı kútilmegende kelemen, saǵan qashan keletuǵınımdı bilmey qalasań.
4 Biraq Sardiste, sizlerdiń arańızda, iplaslanbaǵan ayırım adamlar bar. Olar aq kiyim kiyip, Meniń menen birge júredi. O'ytkeni olar usıǵan ılayıqlı.
5 Jeńip shıqqan usınday aq kiyim kiyedi. Bunday adamnıń atın O'mir kitabınan hesh qashan óshirmeymen. A'kemniń hám Onıń perishteleriniń aldında bul adamnıń atın ashıq tán alaman.
6 Kulaǵı bar Muxaddes Ruwxtıń jámáátlerge aytıp atırǵan sózlerin esitsin».
7 – Filadelfiya jámáátiniń jetekshisine jaz. Muxaddes hám haqıyqat bolǵan, Dawıttıń giltine iye, Ol ashsa hesh kim jaba almaytuǵın, japsa, hesh kim asha almaytuǵın bılay deydi:
8 «Seniń islerińdi bilemen. Mine, seniń aldıńa hesh kim jaba almaytuǵın ashıq bir qapı qoydım. Kúshiń az bolsa da sózimdi orınlap, atımnan waz keshpediń.
9 Kara, shaytannıń jıyınınan bolǵanlardı, ózlerin yahudiymiz dep atap, biraq yahudiy bolmaǵan ótirikshilerdi saǵan tapsıraman. Olardı saǵan keliwge hám seniń ayaǵıńa bas urıwǵa májbúr etip, olarǵa Meniń seni súyetuǵınımdı kórsetemen.
10 Sabırlılıq penen shıda degen buyrıǵımdı orınlaǵanıń ushın, jer júzinde jasaytuǵınlardı sınaw maqseti menen pútkil dúnya júzine keletuǵın sınaq waqtınan Men de seni saqlayman.
11 Men jıldam kelemen. Tajıńdı hesh kim alıp qoymawı ushın, ózińde bar nársege bekkem bol.
12 Jeńip shıqqandı Qudayımnıń İbadatxanasınıń sútini qılaman. Sol adam ol jerden hesh qashan shıqpaydı. Onıń ústine Qudayımnıń atın, Qudayımnıń qalasınıń atın, yaǵnıy aspannan, Qudaydıń janınan túsetuǵın jańa Erusalimniń atın hám O'zimniń jańa atımdı jazaman.
13 Kulaǵı bar Muxaddes Ruwxtıń jámáátlerge aytıp atırǵan sózlerin esitsin».
14 – Laodikiya jámáátiniń jetekshisine jaz. Awmiyin, sadıq hám haqıyqıy gúwa, Qudaydıń jaratqanlarınıń Húkimdarı bılay deydi:
15 «Seniń islerińdi bilemen. Sen ya suwıq, ya ıssı emesseń. Káne endi, ya suwıq, ya ıssı bolsań!
16 Sen ıssı da, suwıq ta emes, al jıllı bolǵanıń ushın, seni awzımnan qusıp jiberemen.
17 Bayman, bayıdım, hesh nársege mútáj emespen, deyseń. Biraq ózińniń baxıtsız, ayanıshlı, jarlı, soqır hám jalańash ekenligińdi bilmeyseń.
18 Sonlıqtan Meniń saǵan aytatuǵın másláhátim mınaw: bay bolıwıń ushın, Mennen otta tazalanǵan altın, jalańashlıǵıńnıń ayıbı kórinbew ushın aq kiyimler, kóriwiń ushın kózlerińe súrtetuǵın dári satıp al.
19 Men súygenlerimniń hámmesin áshkara etip, tárbiyalayman. Sol sebepli intalı bolıp, táwbe et.
20 Mine, Men qapı aldında qaǵıp turman. Eger kim de kim dawısımdı esitip, qapını ashsa, onıń úyine kiremen. Men onıń menen, ol Meniń menen birge awqat jeymiz.
21 Men jeńip shıǵıp, A'kem menen birge Onıń taxtına otırǵanımday, jeńip shıqqanǵa da Meniń menen birge taxtıma otırıw huqıqın beremen.
22 Kulaǵı bar Muxaddes Ruwxtıń jámáátlerge aytıp atırǵan sózlerin esitsin».

Ayan 4
1 Bunnan soń, aspanda ashıq turǵan bir qapını kórdim. Men burın esitken dawıs, yaǵnıy kárnay sestine uqsaǵan ses maǵan bılay dedi: «Bul jerge kóteril! Men saǵan bunnan soń bolıwı tiyis waqıyalardı kórsetemen».
2 Sonda men dárhal Muxaddes Ruwxqa tolıp, aspanda bir taxtı hám onda Otırǵandı kórdim.
3 Taxtta Otırǵannıń kórinisi yaspis, sardis sıyaqlı hasıl taslarday jarqırap, al taxtıń átirapın jarqıraǵan hasıl zumrat tası sıyaqlı raduga qorshap turǵan edi.
4 Taxtıń dógereginde basqa jigirma tórt taxt bolıp, bul taxtlarda aq kiyimli, baslarına altın taj kiygen jigirma tórt aqsaqal otırǵan edi.
5 Taxttan shaqmaq shaǵıp, gúrsildegen dawıs shıǵıp, gúldirmamanıń gúrkiregeni esitilip turǵan edi. Al taxtıń aldında jeti shıra janıp turǵan edi. Bul – Qudaydıń jeti ruwxı.
6 Jáne taxtıń aldında kristall sıyaqlı shiyshe teńiz bar edi. Taxttıń tórt tárepinde, yaǵnıy dógereginde aldı-artı kózge tolǵan tórt maqluq turǵan edi.
7 Olardıń birinshisi arıslanǵa, ekinshisi buzawǵa uqsaǵan edi. Al úshinshisiniń júzi adamnıń túrindey, tórtinshisi ushıp baratırǵan búrkit sıyaqlı edi.
8 Hár biriniń altı qanatı bolıp, qanatlarınıń ishi-sırtı tolǵan kóz edi. Olar kúni-túni toqtamastan: «Bar bolǵan, házir bar hám keleshekte bar bolatuǵın hám keletuǵın, hámme nársege qúdiretli Quday İyemiz muxaddes, muxaddes, muxaddes!» – deydi.
9 Tórt maqluq máńgi ómir súretuǵın taxtta Otırǵandı ullılap, Oǵan húrmet kórsetip shúkirlik bildirgen sayın,
10 jigirma tórt aqsaqal taxtıń ústinde otırǵan máńgi ómir Súretuǵınnıń aldına jıǵılıp, Oǵan tabındı. Olar tajların taxtıń aldına qoyıp bılay dedi:
11 «Quday İyemiz! Sen dańq, húrmet hám qúdiretti alıwǵa ılayıqlısań. Sebebi hámme nárseni Sen jaratqansań. Hámmesi Seniń erkiń menen jaratıldı hám bar boldı».

Ayan 5
1 Sonda taxtta Otırǵannıń oń qolında ishi-sırtı jazılǵan, jeti mór basılıp bekitilgen bir kitaptı kórdim.
2 Jáne men bálent dawıs penen járiyalap baqırǵan bir kúshli perishteni de kórdim. Ol jar salıp: «Kim bekitilgen mórlerdi buzıp, kitaptı ashıwǵa ılayıqlı?» – dedi.
3 Biraq aspanda da, jerde de, jerdiń astında da kitaptı ashıp, onıń ishine qarawǵa ılayıqlı hesh kim bolmadı.
4 Kitaptı ashıp, onıń ishine qarawǵa ılayıqlı hesh kim tabılmaǵanlıqtan, men qattı jıladım.
5 Sonda aqsaqallardıń biri maǵan: – Jılama! Kara, Yahuda urıwınan shıqqan Arıslan, Dawıttıń Urpaǵı jeńip shıqtı! Ol bekitilgen mórlerdi buzıp, kitaptı asha aladı, – dedi.
6 Sol waqıtta men tórt maqluq penen aqsaqallar qorshap turǵan taxtıń ortasında bawızlanǵanǵa uqsaǵan bir Kozını kórdim. Kozınıń jeti múyizi hám jeti kózi bar edi. Bul kózler – Qudaydıń pútkil jer júzine jibergen jeti ruwxı.
7 Kozı jaqınlap barıp, taxtta Otırǵannıń oń qolınan kitaptı aldı.
8 Kozı kitaptı alǵanda, tórt maqluq hám jigirma tórt aqsaqal Onıń ayaǵına jıǵıldı. Hár biriniń qolında tarlı ásbap hám xosh iyisli zatlarǵa tolǵan altın keseler bar edi. Bul xosh iyisli zatlar muxaddeslerdiń duwaların bildiredi.
9 Olar jańa alǵıs-maqtaw qosıǵın aytıp bılay dedi: «Sen kitaptı alıwǵa hám bekitilgen mórlerdi buzıp ashıwǵa ılayıqlısań! O'ytkeni Sen O'zińdi qurban ettiń hám hár bir urıw, til, xalıq hám milletten shıqqan adamlardı Qudayǵa arnaw ushın, O'z qanıńdı tógip, olardıń tólemlerin ótediń.
10 Olardı patshalıǵıńa eristirip, Qudaydıń xızmetindegi ruwxaniyler qıldıń. Olar jer júzinde hákimlik etedi».
11 Sońınan taxttı, maqluqlardı hám aqsaqallardı qorshaǵan esap-sansız, mıńlaǵan, millionlaǵan perishtelerdi kórdim hám olardıń dawısların esittim.
12 Olar dawıslap qosıq aytıp bılay dedi: «Bawızlanǵan Kozı kúsh, baylıq, danalıq, qúdiret, húrmet, dańq hám alǵıs-maqtawdı alıwǵa ılayıqlı».
13 Jáne men aspandaǵı, jer júzindegi, jerdiń astındaǵı hám teńizdegi pútkil jaratılıstıń, olardaǵı pútkil barlıqtıń bılay dep qosıq aytqanın esittim: «Taxtta otırǵan hám Kozı alǵıs-maqtawǵa, húrmetke, dańqqa hám qúdiretke máńgige iye bolsın!»
14 Tórt maqluq: «Awmiyin!» dep juwap berdi, al jigirma tórt aqsaqal jerge jıǵılıp tabındı.

Ayan 6
1 Sońınan men Kozınıń bekitilgen jeti mórdiń birinshisin buzıp ashqanın kórdim. Sonda tórt maqluqtıń biriniń gúldirmamanıń gúrkiregenine uqsaǵan dawıs penen: «Kel» degenin esittim.
2 Men qarap, bir aq attı kórdim. Attıń ústindeginiń oq jayı bar edi. Oǵan bir taj berildi. Ol jeńimpaz bolıp, jáne jeńiske erisiwge atlandı.
3 Kozı bekitilgen ekinshi mórdi buzıp ashqanda, ekinshi maqluqtıń: «Kel» degenin esittim.
4 Sonda ottay qızıl bir at shıqtı. Atqa mingenge adamlardıń bir-birin óltiriwi ushın, dúnya júzindegi paraxatshılıqtı joq qılıw biyligi berildi. Oǵan úlken bir qılısh ta berildi.
5 Kozı bekitilgen úshinshi mórdi buzıp ashqanda, úshinshi maqluqtıń: «Kel» degenin esittim. Men qarap, bir qara attı kórdim. Atqa mingenniń qolında pálle tárezi bar edi.
6 Tórt maqluqtıń ortasınan shıqqan bir dawıstıń: «Bir kúnlik is haqıǵa bir qadaq biyday yamasa úsh qadaq arpa beriledi. Biraq, záytún mayına hám sharapqa zıyan tiygizbe!» – degenin esittim.
7 Kozı bekitilgen tórtinshi mórdi buzıp ashqanda, tórtinshi maqluqtıń: «Kel!» degenin esittim.
8 Men qarap, aqshıl sur attı kórdim. Atqa mingenniń atı ólim bolıp, onıń izinen birew erip kiyatır edi. Bul – óliler mákanı edi. Olarǵa qılısh, ashlıq, juqpalı awırıwlar hám jerdegi jırtqısh haywanlar menen adamlardı óltiriw ushın, dúnyanıń tórtten bir bóleginiń ústinen biylik berildi.
9 Kozı bekitilgen besinshi mórdi buzıp ashqanda, qurbanlıq shalınatuǵın orınnıń astında Qudaydıń sózi hám ózleri aytqan gúwalıqları ushın óltirilgenlerdiń janların kórdim.
10 Olar bálent dawıs penen baqırıp bılay dedi: «Muxaddes hám haqıyqıy İyemiz! Sen endi qashan jer júzinde jasaytuǵınlardı húkim etip, olardan tógilgen qanımız ushın ósh alasań?»
11 Sonda olardıń hár birine aq kiyim berilip: «Sizler sıyaqlı óltiriletuǵın ózlerińizdey xızmetshilerdiń hám tuwısqanlarıńızdıń sanı tolıq bolǵanǵa shekem az-maz kútip turıńlar», – delindi.
12 Kozı bekitilgen altınshı mórdi buzıp ashqanda qarasam, jer kúshli silkinip, quyash qara júnnen toqılǵan qaptay, al ay tolıǵı menen qan sıyaqlı qıp-qızıl bolıp ketti.
13 Al aspandaǵı juldızlar kúshli samal sebepli shayqalǵan ánjir aǵashınan tógilgen pispegen miyweler sıyaqlı jerge tústi.
14 Aspan bolsa, oralǵan qaǵaz sıyaqlı joq bolıp ketti. Hár bir taw hám ataw ornınan kóshirildi.
15 Sonda dúnyanıń patshaları, hámeldarları, áskerbasıları, bayları, kúshlileri, barlıq qul hám azat adamları úńgirler menen tawdaǵı jartaslar arasına jasırındı.
16 Olar tawlar hám jartaslarǵa jalınıp: «U'stimizge qulap, taxtıń ústinde Otırǵannan hám Kozınıń ǵázebinen bizlerdi jasıra góriń!
17 Sebebi olardıń qáhárli ǵázebiniń kúni keldi, buǵan kim shıday aladı», – dedi.

Ayan 7
1 Bunnan soń, men jer júziniń tórt múyeshinde turǵan tórt perishteni kórdim. Olar jer betine, teńizge hám hár bir terekke espesin dep, jer júziniń tórt samalın uslap turǵan edi.
2 Men jáne shıǵıstan kóterilip kiyatırǵan, tiri Qudaydıń mórine iye basqa bir perishteni kórdim. Ol jerge hám teńizge zıyan keltiriw biyligi berilgen tórt perishtege bálent dawıs penen baqırıp:
3 «Bizler Qudayımızdıń xızmetshileriniń mańlaylarına mór baspaǵanımızsha, jerge, teńizge hám tereklerge zıyan tiygizbeńler!» – dedi.
4 Sonda men mańlaylarına mór basılǵanlardıń sanı bir júz qırıq tórt mıń ekenin esittim. Olar İzrail xalqınıń barlıq urıwlarınan edi.
5 -
8 Yahuda urıwınan on eki mıń, Ruben urıwınan on eki mıń, Gad urıwınan on eki mıń, Asher urıwınan on eki mıń, Naftali urıwınan on eki mıń, Manasiya urıwınan on eki mıń, Simon urıwınan on eki mıń, Lebiy urıwınan on eki mıń, İsahar urıwınan on eki mıń, Zebulon urıwınan on eki mıń, Yusup urıwınan on eki mıń, Benamin urıwınan on eki mıń adamǵa mór basıldı.
9 Bunnan soń qarasam, hár túrli milletten, hár túrli urıwdan, hár túrli xalıqtan hám hár túrli tilden bolǵan, hesh kim sanay almaytuǵın úlken topar taxtıń hám Kozınıń aldında tur edi. Hámmesi aq kiyim kiygen bolıp, qollarına xurma aǵashınıń shaqaların uslap turǵan edi.
10 Olar bálent dawıs penen: «Kutqarıw taxt ústinde otırǵan Qudayımızdıń hám Kozınıń qolında», – dep baqırıp turǵan edi.
11 Barlıq perishteler taxtıń, aqsaqallardıń hám tórt maqluqtıń dógereginde turǵan edi. Olar taxtıń aldında jerge jıǵılıp, Qudayǵa tabınıp bılay dedi:
12 «Awmiyin. Alǵıs, dańq, danalıq, maqtaw, húrmet, kúsh-qúdiret máńgige Qudayımızdiki bolsın. Awmiyin».
13 Sonda aqsaqallardıń biri mennen: – Aq kiyim kiygen mına adamlar kimler, olar qayaqtan keldi? – dep soradı.
14 – Bunı siz bilesiz, mırzam, – dedim men. Ol maǵan bılay dedi: – Bular – awır azaptı basınan keshirgenler. Kiyimlerin Kozınıń qanı menen juwıp, appaq qılǵanlar.
15 Sonlıqtan olar Qudaydıń taxtınıń aldında turıp, Onıń İbadatxanasında kúni-túni Oǵan xızmet etedi. Taxtta Otırǵan olar menen birge bolıp, O'z panasında saqlaydı.
16 Olar endi hesh qashan ash bolmaydı hám shóllemeydi, quyash yamasa jáziyrama ıssı olardı kúydirmeydi.
17 O'ytkeni taxtıń ortasında bolǵan Kozı olardıń shopanı bolıp, tiri suw bulaqlarına alıp baradı. Quday olardıń barlıq kóz jasların súrtip taslaydı.

Ayan 8
1 Kozı bekitilgen jetinshi mórdi buzıp ashqanda, aspanda yarım saattay únsizlik ornadı.
2 Sonda men Qudaydıń aldında turǵan jeti perishteni kórdim. Olarǵa jeti kárnay berildi.
3 Sońınan basqa bir perishte kelip, qurbanlıq shalınatuǵın orında turdı. Onıń qolında xosh iyisli zatlardı tútetiwge arnalǵan altın ıdıs bar edi. Oǵan pútkil muxaddeslerdiń duwalarına qosıp, taxtıń aldındaǵı altınnan islengen qurbanlıq shalınatuǵın orınǵa baǵıshlaw ushın, kóp muǵdarda xosh iyisli zatlar berildi.
4 Sonda muxaddeslerdiń duwaları menen birge xosh iyisli zatlardıń tútini perishteniń qolınan kóterilip, Qudaydıń aldına jetip bardı.
5 Perishte xosh iyisli zatlar salınǵan ıdıstı alıp, onı qurbanlıq shalınatuǵın orınnıń janıp turǵan shoǵına toltırdı da, jerge ılaqtırıp jiberdi. Sonda gúldirmama gúrkirep, gúrsildegen dawıslar esitildi hám shaqmaq shaǵıp, jer silkindi.
6 Jeti perishte qollarındaǵı jeti kárnaydı shertiwge tayarlandı.
7 Birinshi perishte kárnayın shertti. Sonda qanǵa aralasqan burshaq hám ot jerge jawdı. Jer betiniń úshten biri, tereklerdiń úshten biri hám jasıl shóplerdiń hámmesi janıp ketti.
8 Ekinshi perishte kárnayın shertti. Lawlap janǵan taw sıyaqlı úlken bir nárse teńizge ılaqtırıldı. Teńizdiń úshten biri qanǵa aylandı.
9 Teńizdegi janıwarlardıń úshten biri óldi hám kemelerdiń úshten biri qıyralıp qaldı.
10 U'shinshi perishte kárnayın shertti. Sonda aspannan shom sıyaqlı jalınlap janǵan bir úlken juldız dáryalardıń úshten bir bólegine hám suw bulaqlarınıń ústine tústi.
11 Bul juldızdıń atı – juwsan. Suwlardıń úshten bir bólegi juwsan sıyaqlı ashshı boldı. Suw ashshı bolǵanlıqtan, ishken adamlardıń kóbisi ólip qaldı.
12 Tórtinshi perishte kárnayın shertti. Kuyashtıń úshten biri, aydıń úshten biri hám juldızlardıń úshten biri zaqımlandı. Olardıń úshten biri qarańǵılanıp, kúndiz hám túnniń úshten bir bólegi jaqtısız qaldı.
13 Men sońınan qarap, aspannıń ortasında ushıp júrgen bir búrkittiń bálent dawıs penen bılay degenin esittim: «Hásiret, hásiret! Jer júzinde jasawshılar hásiret shegedi! Sebebi kárnayların shertetuǵın qalǵan úsh perishte kárnay shertiwge tayar tur!»

Ayan 9
1 Besinshi perishte kárnayın shertti. Sonda men aspannan jerge túsken bir juldızdı kórdim. Oǵan tereń tuńǵıyıqtıń awzın ashatuǵın gilt berildi.
2 Juldız tereń tuńǵıyıqtıń awzın ashqanda, tuńǵıyıqtan úlken peshtiń tútinindey tútin shıqtı. Bul tútinnen quyash hám hawa qarańǵılanıp ketti.
3 Tútinniń ishinen jerge shegirtkeler jawdı. Olarǵa jerdegi shayanlardıń kúshine uqsaǵan bir kúsh berilgen edi.
4 Shegirtkelerge jerdegi kók shóplerge, ósimliklerge hám tereklerge zıyan keltirmew, tek mańlaylarında Qudaydıń móri joq adamlarǵa ǵana azap beriw buyırıldı.
5 Olarǵa bul adamlardı óltirmey, tek bes ay dawamında azap beriwge ruxsat etildi. Olar bergen azap adamdı shayan shaqqanday qıynaydı.
6 Sol kúnleri adamlar ólim izleydi, biraq taba almaydı. O'liwdi ańsaydı, biraq ólim olardan qashıp ketedi.
7 Shegirtkelerdiń kórinisi sawashqa tayarlanǵan atlar sıyaqlı bolıp, baslarında altın tajlarǵa uqsaǵan tajları bar edi. Júzleri bolsa, adamnıń júzine uqsaǵan edi.
8 Shashları hayaldıń shashınday, tisleri arıslannıń tisindey edi.
9 Kókireklerinde temir sawıtlarǵa uqsaǵan sawıtlar bolıp, qanatlarınıń sesti sawashqa shawıp baratırǵan sansız atlı arbalardıń sesti sıyaqlı edi.
10 Shegirtkelerdiń shayandikindey quyrıqları hám iyneleri bar edi. Kuyrıqları adamlarǵa bes ay boyı azap beretuǵın kúshke iye edi.
11 Olardıń ústinen tereń tuńǵıyıqtıń perishtesi patshalıq etetuǵın edi. Bul perishteniń evreyshe atı Abbadon, al grekshe atı Apollion edi.
12 Birinshi hásiret ótti, mine, bunnan soń jáne eki hásiret kelmekte.
13 Altınshı perishte kárnayın shertti. Sonda men Qudaydıń aldındaǵı altınnan islengen qurbanlıq shalınatuǵın orınnıń tórt múyeshindegi shaqlardan shıqqan bir dawıstı esittim.
14 Dawıs qolında kárnayı bar altınshı perishtege: «Ullı Evfrat dáryasınıń janında baylawlı turǵan tórt perishteni bosatıp jiber», – dedi.
15 Sonda anıq sol saat, sol kún, sol ay hám sol jıl ushın tayar turǵan tórt perishte adamlardıń úshten birin óltiriw ushın bosatılıp jiberildi.
16 Olardıń atlı áskerleriniń sanı eki júz million ekenligin esittim.
17 Ayanımda kórgen atlar menen atlılardıń kórinisi mınaday: atlılardıń ottay qızıl, qara kókshil hám kúkirt reńli sawıtları bar edi. Atlardıń basları arıslannıń basına uqsaǵan bolıp, awızlarınan ot, tútin hám kúkirt shıǵıp turǵan edi.
18 Adamzattıń úshten biri usı úsh báleden: bulardıń awzınan shıqqan ot, tútin hám kúkirtten óldi.
19 O'ytkeni atlardıń kúshi awızlarında hám quyrıqlarında edi. Kuyrıqları bası bar jılanlar sıyaqlı bolıp, adamlardı olar menen azaplaytuǵın edi.
20 Usı bálelerden ólmey qalǵan adamlar óz qolları menen islegen jaman isleri ushın táwbe etpedi. Olar ya kóre, ya esite, ya júre almaytuǵın altın, gúmis, qola, tas hám aǵashtan islengen butlarǵa hám jinlerge tabınıwdan waz keshpedi.
21 Jáne de adam óltiriw, sıyqırshılıq islew, jınısıy buzıqshılıq qılıw hám urlıq islewdi qoyıp, táwbe etpedi.

Ayan 10
1 Sońınan men aspannan túsip kiyatırǵan basqa bir kúshli perishteni kórdim. Ol bultqa oranǵan bolıp, basınıń ústinde raduga bar edi. Júzi quyashqa, ayaqları otlı sútinge uqsaǵan edi.
2 Onıń qolında ashılǵan bir kitapsha bar edi. Ol oń ayaǵın teńizge, al sol ayaǵın jerge qoyıp,
3 arıslannıń aqırǵanına uqsaǵan bálent dawıs penen baqırdı. Ol baqırǵanda, jeti gúldirmama sesti gúrkirep, tilge kirdi.
4 Jeti gúldirmama tilge kirgende, men jazbaqshı bolıp edim, biraq aspannan bir dawıstıń: «Jeti gúldirmamanıń aytqanların jazba, olardı qupıya saqla», – degenin esittim.
5 Sonnan keyin, bir ayaǵı menen teńizde, bir ayaǵı menen jerde turǵanın ózim kórgen sol perishte oń qolın aspanǵa kóterdi.
6 Ol aspandı hám aspandaǵılardıń hámmesin, jerdi hám jerdegilerdiń hámmesin, teńizdi hám teńizdegilerdiń hámmesin jaratqan máńgi tiri Qudaydıń atı menen ant iship: «Endi waqıt qalmadı.
7 Biraq, jetinshi perishte kárnayın shertetuǵın kúnlerde Qudaydıń O'z xızmetshileri – payǵambarlarǵa xabarlaǵan sırlı jobası ámelge asadı», – dedi.
8 O'zim aspannan esitken dawıs meniń menen jáne sóylese baslap: «Barıp, teńizde hám jerde turǵan perishteniń qolındaǵı ashıwlı kitapshanı al», – dedi.
9 Men perishteniń janına barıp, kitapshanı maǵan beriwin soradım. Perishte maǵan: «Bunı al da, jep qoy. Ol qarnıńa barǵanda ashshı, al awzıńda pal sıyaqlı tatlı boladı», – dedi.
10 Sonda men kitapshanı perishteniń qolınan alıp, jep qoydım. Ol awzımda pal sıyaqlı tatlı boldı, al jutqanımnan keyin qarnımdı ashıttı.
11 Sońınan maǵan bılay delindi: «Sen jáne kóp xalıqlar, milletler, tiller hám patshalar tuwralı payǵambarshılıq aytıwıń tiyis».

Ayan 11
1 Sonnan keyin, maǵan ólsheytuǵın tayaq sıyaqlı qamıs berilip, bılay delindi: – Bar da, Qudaydıń İbadatxanasın hám qurbanlıq shalınatuǵın orındı ólshep, sol jerde sıyınıp atırǵanlardı sanap shıq.
2 Al İbadatxananıń sırtqı háwlisin ólshemey qaldır. Sebebi ol jer butqa tabınıwshılarǵa berildi. Olar muxaddes qalanı qırıq eki ay dawamında ayaq astı qıladı.
3 Men O'zimniń eki gúwama kúsh beremen. Olar aza kiyimin kiyip, bir mıń eki júz alpıs kún payǵambarshılıq qıladı.
4 Bul eki gúwa – pútkil dúnyanıń İyesi Quday aldında turǵan eki záytún aǵashın hám eki shıra qoyǵıshtı bildiredi.
5 Eger kim de kim olarǵa zıyan tiygizbekshi bolsa, olardıń awızlarınan ot shıǵıp, dushpanların kúydirip joq qıladı. Olarǵa zıyan tiygizbekshi bolǵanlar usılay óltiriledi.
6 Bul eki gúwa ózleri payǵambarshılıq aytqan kúnlerde jawın jawmasın dep, aspandı jawıp taslaw biyligine iye. Jáne olardıń suwlardı qanǵa aylandırıwǵa, qansha qálese, jer júzin sonsha hár túrli bálelerge duwshar etiwge de biyligi bar.
7 Olar gúwalıqların aytıp tawısqanda, tereń tuńǵıyıqtan shıqqan jırtqısh haywan olar menen urısadı hám olardı jeńip óltiredi.
8 Olardıń óligi tımsalıy túrde Sodom hám Mısır dep atalatuǵın ullı qalanıń kóshesinde qaldırıladı. Olardıń İyesi İysa da sol jerde atanaq aǵashqa shegelengen edi.
9 U'sh yarım kún barlıq xalıqlardıń, urıwlardıń, tiller hám milletlerdiń adamları olardıń óligine qarap, denelerin qábirge qoyıwǵa ruxsat etpeydi.
10 Jer júzinde jasawshılar buǵan quwanıp, bayram qıladı hám bir-birine sawǵalar jiberedi. O'ytkeni bul eki payǵambar jer júzinde jasawshılarǵa azap bergen edi.
11 Biraq úsh yarım kúnnen soń, Qudaydan kelgen ómir demi olardıń denelerine enip, ekewi de ayaqqa turdı. Bunı kórgenlerdi kúshli qorqınısh biyledi.
12 Sonda eki payǵambar aspannan esitilgen bir dawıstıń ózlerine: «Bul jerge kóterilińler», – degenin esitti. Olar dushpanlarınıń kóz aldında bir bult ústinde aspanǵa kóterilip ketti.
13 Sol waqıtta-aq kúshli jer silkiniw bolıp, qalanıń onnan biri qıyralıp qaldı hám jeti mıń adam nabıt boldı. Al qalǵan adamlardı kúshli qorqınısh biylep, aspandaǵı Qudaydı alǵısladı.
14 Ekinshi hásiret ótti. Mine, úshinshi hásiret jaqınlap kelmekte.
15 Jetinshi perishte kárnayın shertti. Aspannan bálent dawıslar esitilip: «Dúnya júzi patshalıǵı Quday İyemizdiki hám Onıń Masixıniki boldı. Ol máńgige patshalıq etedi», – dedi.
16 Qudaydıń aldında óz taxtlarında otırǵan jigirma tórt aqsaqal jerge bas urıp, Qudayǵa tabındı hám bılay dedi:
17 «Hámme nársege qúdiretli, bar bolǵan hám házir de bar Quday İyemiz! Saǵan shúkirlik etemiz. Sebebi Sen ullı qúdiretiń menen patshalıq ete basladıń.
18 Usı sebepli, milletler ashıwǵa mingen edi. Endi bolsa, Seniń ǵázebiń olar ústine jawdı. O'lilerdi húkim etiw, Xızmetshileriń bolǵan payǵambarlarǵa, muxaddeslerge, yaǵnıy Seniń atıńdı húrmet etetuǵın úlken-kishige sıylıq beriw hám jer júzin nabıt qılıwshılardı nabıt qılıw waqtıń keldi».
19 Sonda Qudaydıń aspandaǵı İbadatxanası ashıldı hám İbadatxanadaǵı Onıń Kelisim sandıǵı kórindi. Sol waqıtta shaqmaq shaǵıp, dawıslar hám gúldirmamanıń gúrkiregeni esitildi. Jer silkinip, kúshli burshaq jawdı.

Ayan 12
1 Aspanda bir ullı káramatlı belgi payda boldı: quyashqa oranǵan, ayaqlarınıń astında ay, basında on eki juldızlı tajı bar bir hayal kórindi.
2 Hayal hámledar edi, ol bosanbaqshı bolıp, tolǵaq tutıp baqırmaqta edi.
3 Sońınan aspanda basqa bir káramatlı belgi payda boldı: jeti baslı, on shaqlı, baslarında jeti tajı bar, úlken qızıl aydarha kórindi.
4 Aydarha quyrıǵı menen aspandaǵı juldızlardıń úshten birin sıpırıp, jerge ılaqtırdı. Sońınan ol tuwılıwdan-aq balanı jutıp jiberiw ushın, tuwayın dep atırǵan hayaldıń aldında turıp aldı.
5 Hayal ul tuwdı. Bul bala barlıq milletlerdi temir tayaq penen basqaradı. Bala dárhal Qudayǵa, Qudaydıń taxtına alıp kelindi.
6 Al hayal shólge qashıp ketti. Ol jerde hayaldıń bir mıń eki júz alpıs kún baǵılıwı ushın, Quday tárepinen tayarlanǵan bir orın bar edi.
7 Aspanda sawash baslandı. Bas perishte Mixail hám onıń perishteleri aydarhaǵa qarsı urıstı. Aydarha da óz perishteleri menen olarǵa qarsı urıssa da,
8 kúshi jetpey jeńilip qalıp, aspandaǵı orınlarınan ayırıldı.
9 U'lken aydarha, ázázúl yamasa shaytan dep atalǵan, pútkil dúnyanı joldan azǵırǵan eski jılan perishteleri menen birlikte jerge ılaqtırıldı.
10 Sonda men aspanda bálent bir dawıstıń bılay degenin esittim: «Qudayımızdıń qutqarıwı, qúdireti, patshalıǵı hám Masixınıń húkimdarlıǵı endi ornadı. O'ytkeni tuwısqanlarımızdıń ayıplawshısı, Olardı Qudayımızdıń aldında kúni-túni ayıplaǵan shaytan jerge ılaqtırıldı.
11 Tuwısqanlarımız Kozınıń qanı menen hám ózleri aytqan gúwalıqları menen onı jeńdi. Bul ushın olar óz janların ólimge qıydı.
12 Sonlıqtan, háy, aspan hám onda jasawshılar shadlanıńlar! Al jer hám teńiz sizler hásiret shegesizler! Sebebi shaytan qáhárli túrde ústilerińizge tústi. Ol óz waqtınıń az qalǵanın biledi».
13 Aydarha óziniń jerge ılaqtırılǵanın kórgende, ul bala tuwǵan hayaldıń izinen quwa ketti.
14 Hayaldıń jılannan shóldegi ózi ushın arnalǵan jerge ushıp ketiwi ushın, oǵan úlken bir búrkittiń eki qanatı berildi. Hayal ol jerde úsh yarım jıl baǵılıwı lazım edi.
15 Sonda jılan hayaldı sel menen ıǵızıp jiberiw ushın, awzınan onıń izinen dáryaday suw aǵızdı.
16 Biraq jer awzın ashtı da, aydarhanıń awzınan aǵızǵan suwın jutıp jiberip, hayalǵa járdem etti.
17 Sonda aydarha hayalǵa qarsı qáhárlendi. Ol hayal násilinen bolǵan basqalar menen, yaǵnıy Qudaydıń buyrıqların orınlap, İysa Masixtıń gúwalıǵına sadıq qalǵanlar menen urısıwǵa atlandı.
18 Aydarha teńiz jaǵasında turıp aldı.

Ayan 13
1 Sońınan men on shaqlı, jeti baslı bir jırtqısh haywannıń teńizden shıǵıp kiyatırǵanın kórdim. Onıń shaqlarında on taj bolıp, baslarında Qudayǵa til tiygiziwshi atlar jazılǵan edi.
2 Men kórgen jırtqısh haywan qaplanǵa uqsaǵan edi. Onıń ayaqları ayıwdıń ayaǵınday, awzı arıslannıń awzınday edi. Aydarha oǵan óz qúdireti hám taxtı menen birlikte úlken biylik te berdi.
3 Jırtqısh haywannıń baslarınıń biri ólimshi halda jaraqatlanǵanday bolıp kórindi. Degen menen, bul jaraqat jazılıp ketti. Sonda pútkil dúnya tań qalıp, jırtqısh haywannıń izine erip ketti.
4 Adamlar jırtqısh haywanǵa biylik bergen aydarhaǵa sıyındı. Olar jırtqısh haywanǵa da sıyınıp: «Bul jırtqısh haywanǵa kim teń kele aladı? Onıń menen kim urısa aladı?» – dedi.
5 O'zin maqtap, Qudayǵa til tiygizetuǵın sózler aytıw ushın jırtqısh haywanǵa awız berildi. Ol jáne qırıq eki ay dawamında júrgizetuǵın biylik aldı.
6 Qudayǵa, Onıń atı menen mákanına hám aspanda jasawshılarǵa til tiygiziw ushın, jırtqısh haywan awzın ashıp sóyley basladı.
7 Oǵan muxaddeslerge qarsı urısıp, olardı jeńiwge kúsh berildi. Ol hár bir urıw, hár bir xalıq, hár bir til hám hár bir millet ústinen biylikke iye boldı.
8 Dúnyaǵa tiyisli adamlardıń hámmesi, dúnya jaratılǵannan beri bawızlanǵan Kozınıń O'mir kitabında atı jazılmaǵan hár bir adam jırtqısh haywanǵa sıyındı.
9 Kulaǵı bar mınalardı esitip alsın:
10 «Kimniń táǵdirine tutqın bolıw jazılsa, Ol tutqınǵa túsedi. Kimniń táǵdirine qılısh penen óltiriliw jazılsa, Ol qılısh penen óltiriledi». Sol waqıtta muxaddeslerdiń sabır etip, iseniwi kerek boladı.
11 Bunnan soń, men jerden shıǵıp kiyatırǵan basqa bir jırtqısh haywandı kórdim. Onıń qozınikindey eki múyizi bolıp, ol aydarha sıyaqlı sóyleytuǵın edi.
12 Bul jırtqısh haywan birinshi jırtqısh haywannıń pútkil biyligi menen ol ushın háreket etti. Jer júzin hám onda jasaytuǵınlardı ólimshi haldaǵı jaraqatı jazılǵan birinshi jırtqısh haywanǵa sıyınıwǵa májbúrledi.
13 Ol úlken káramatlar islep, hátte, adamlardıń kóz aldında aspannan jerge ot ta jawdırdı.
14 Birinshi jırtqısh haywan ushın, ol ózine islewge ruxsat etilgen káramatlar arqalı jer júzinde jasaytuǵınlardı joldan azǵırdı. Ol adamlarǵa qılıshtan jaralanǵan, biraq tiri qalǵan birinshi jırtqısh haywannıń húrmetine onıń butın soǵıwdı buyırdı.
15 Birinshi jırtqısh haywannıń butı tilge kirip, ózine tabınbaǵanlardıń hámmesin óltiriwdi buyırsın dep, oǵan birinshi jırtqısh haywannıń butına jan beriw ushın qúdiret berildi.
16 Ol hár bir adamdı: úlken-kishini, bay-jarlını, azat-quldı oń qolına yamasa mańlayına tamǵa bastırtıwǵa májbúrledi.
17 Solay etip, kim de kim usı tamǵaǵa, yaǵnıy birinshi jırtqısh haywannıń atına yamasa atınıń sanına iye bolmasa, bir nárse satıp ala almaydı da, sata almaydı da.
18 Bul danalıqtı talap etedi. Aqılı jetken adam haywannıń sanın esaplap shıqsın. O'ytkeni bul – adamnıń sanı. Onıń sanı altı júz alpıs altı.

Ayan 14
1 Sońınan qarap, Kozınıń Sion tawınıń ústinde turǵanın kórdim. Kozı menen birlikte mańlaylarında Kozınıń hám Onıń A'kesiniń atı jazılǵan bir júz qırıq tórt mıń adam bar edi.
2 Aspannan sarqırap aqqan suwdıń sestindey, kúshli gúldirmama dawısınday bir ses esittim. Men esitken bul ses tarlı ásbap shertiwshilerdiń shıǵarǵan sestine uqsaǵan edi.
3 Usı bir júz qırıq tórt mıń adam taxtıń, tórt maqluqtıń hám aqsaqallardıń aldında jańa bir qosıq aytıp turǵan edi. Gúnalarınıń qunı ótelip, jer júzinen satıp alınǵan usı adamlardan basqa hesh kim bul qosıqtı úyrene almas edi.
4 Bular – İyemizge sadıq qalıp, butlarǵa tabınbaǵan pák adamlar edi. Kozı qayaqqa barsa, olar Onıń izine eredi. Olar Qudaydıń hám Kozınıń tuńǵıshları bolıp, adamlar arasınan satıp alınǵanlar.
5 Awızlarınan jalǵan sóz shıqpaǵan olar – minsiz adamlar.
6 Bunnan soń, men aspannıń ortasında ushıp júrgen basqa bir perishteni kórdim. Bul perishte jer júzinde jasawshılarǵa: hár bir millet hám urıwǵa, hár bir til hám xalıqqa járiyalanatuǵın máńgi Xosh Xabarǵa iye edi.
7 Ol bálent dawıs penen: «Qudaydan qorqıńlar! Onı alǵıslańlar! Onıń húkim etetuǵın waqtı keldi. Aspandı, jerdi, teńizdi hám suw bulaqların Jaratqanǵa sıyınıńlar!» – dedi.
8 Onıń izinen kiyatırǵan ekinshi perishte bılay dedi: «Kuladı! O'z buzıqshılıǵınıń kúshli sharabın barlıq milletlerge ishkizip, olardı azǵırǵan ullı Babilon quladı!»
9 Ekewiniń izinen kiyatırǵan úshinshi perishte bálent dawıs penen bılay dedi: «Kim de kim birinshi jırtqısh haywanǵa hám onıń músinine tabınıp, mańlayına yamasa qolına onıń tamǵasın qabıl etse,
10 ol Qudaydıń qáhárli ǵázep kesesinde tayarlanǵan Qudaydıń ǵázebiniń kúshli sharabınan ishedi. Muxaddes perishtelerdiń hám Kozınıń aldında ot hám janıp turǵan kúkirtten azap shegedi.
11 Olarǵa azap beretuǵın ottıń tútini sheksiz burqırap turadı. Birinshi jırtqısh haywanǵa hám onıń músinine tabınıp, atınıń tamǵasın qabıl etkenler kúni-túni tınıshlıq kórmeydi.
12 Sol waqıtta Qudaydıń buyrıqların orınlap, İysaǵa degen isenimine sadıq qalǵan muxaddeslerdiń sabırlıǵı kerek boladı».
13 Sonda aspannan bir dawıs maǵan: «Mınanı jazıp qoy: bunnan bılay, İyemizge sadıq qalıp, janın qıyǵanlar qanday baxıtlı!» – dedi. «Awa, olar miynetleriniń ráhátin kóredi. Sebebi islegen isleriniń jemisi olardan ayırılmaydı», – deydi Muxaddes Ruwx.
14 Sońınan men qarap, bir aq bulttı kórdim. Bulttıń ústinde basında altın tajı, qolında ótkir oraǵı bar, Adam Ulına uqsaǵan Birew otır edi.
15 İbadatxanadan shıqqan basqa bir perishte bulttıń ústinde Otırǵanǵa bálent dawıs penen baqırıp: «Oraǵıńdı salıp, or! Orıw waqtı keldi. O'ytkeni jerdiń zúrááti pisip jetilisti», – dedi.
16 Bulttıń ústinde otırǵan oraǵın jerge siltedi hám jerdiń zúrááti orıldı.
17 Aspandaǵı İbadatxanadan basqa bir perishte shıqtı. Onıń da ótkir oraǵı bar edi.
18 Al ot ústinen biylikke iye basqa bir perishte qurbanlıq shalınatuǵın orınnan shıǵıp, ótkir oraqlıǵa bálent dawıs penen: «O'tkir oraǵıńdı iske sal! Jerdegi júzim aǵashınan solqımlardı jıyna. Sebebi júzim pisti», – dedi.
19 Perishte oraǵın jerge siltep, jerdegi júzimniń zúráátin jıynap aldı. Onı Qudaydıń ǵázebiniń úlken iskenjesine ılaqtırdı.
20 Júzim jemisleri qalanıń sırtındaǵı iskenjede sıǵıldı. İskenjeden aqqan qan úsh júz shaqırım jerge deyin bardı hám atlardıń júwenlerine shekem kóterildi.

Ayan 15
1 Men aspanda jáne ullı hám tań qalarlıq basqa bir belgi kórdim. Bul – qolında sońǵı jeti bále bar jeti perishte edi. O'ytkeni usı báleler menen Qudaydıń ǵázebi juwmaqlanatuǵın edi.
2 Sonda ot aralas shiyshe teńiz sıyaqlı bir nárseni kórdim. Haywannıń, onıń músininiń hám atınıń sanı ústinen jeńiske eriskenler qollarına Qudaydıń bergen tarlı ásbapların alıp, shiyshe teńizdiń ústinde turǵan edi.
3 Olar Qudaydıń xızmetshisi Muwsanıń hám Kozınıń qosıǵın aytıp turǵan edi: «Hámme nársege qúdiretli Quday İye, Seniń isleriń ullı hám ájayıp, O, milletler Patshası! Seniń jollarıń haqıyqat hám ádil.
4 İyem, Sennen qorqpaytuǵın, atıńdı alǵıslamaytuǵın kim bar? Sebebi tek jalǵız Sen ǵana muxaddesseń. Pútkil milletler kelip, Seniń aldıńda tabınadı. O'ytkeni Seniń ádil isleriń ayan boldı».
5 Bunnan soń men qarap, aspandaǵı İbadatxananıń, yaǵnıy Gúwalıq shatırınıń ashılǵanın kórdim.
6 Kolında jeti bále bar jeti perishte jarqıraǵan appaq kiyim kiyip, kókireklerine altın óńirshe baylap, İbadatxanadan shıqtı.
7 Tórt maqluqtıń biri jeti perishtege máńgige jasawshı Qudaydıń qáhárli ǵázebine tolı jeti altın kese berdi.
8 İbadatxana Qudaydıń ullılıǵınıń hám qúdiretiniń tútini menen tolıp ketti. Jeti perishteniń jeti bálesi tamamlanbaǵansha, hesh kim İbadatxanaǵa kire almadı.

Ayan 16
1 Sońınan men İbadatxanadan shıqqan bir bálent dawıstıń jeti perishtege: «Barıńlar! Qudaydıń ǵázebine tolı jeti keseni jerge tógińler!» – degenin esittim.
2 Sonda birinshi perishte barıp, keseni jerge tókti. Birinshi jırtqısh haywannıń tamǵasına iye bolıp, onıń músinine tabınatuǵınlardıń ústinde azap beriwshi jerkenishli jaralar payda boldı.
3 Ekinshi perishte kesesin teńizge tókti. Teńiz óliniń qanına uqsaytuǵın qanǵa aylanıp, teńizdegi pútkil tirishilik nabıt boldı.
4 U'shinshi perishte kesesin dáryalarǵa hám suw bulaqlarına tókti. Olar da qanǵa aylandı.
5 Suwlar ústinen hákimlik etetuǵın perishteniń bılay degenin esittim: «Házir bar hám burınnan bar bolǵan muxaddes Qudayımız! Seniń shıǵarǵan bul húkimleriń ádil.
6 Muxaddeslerdiń hám payǵambarlardıń qanın tókkeni ushın, Sen olarǵa qan ishkizdiń. Buǵan olar ılayıqlı».
7 Sonda men qurbanlıq shalınatuǵın orınnan shıqqan bir dawıstıń bılay degenin esittim: «Awa, hámme nársege qúdiretli Quday İyemiz, Seniń húkimleriń tuwrı hám ádil».
8 Tórtinshi perishte kesesin quyashqa tókti. Sonlıqtan quyashqa adamlardı ot penen kúydiriw kúshi berildi.
9 Adamlardı kúshli háwir kúydirip jiberdi. Olar táwbe etpedi hám usı bálelerdiń ústinen biylikke iye bolǵan Qudaydı alǵıslamay, Onıń atına til tiygizdi.
10 Besinshi perishte kesesin jırtqısh haywannıń taxtı ústine tókti. Jırtqısh haywannıń patshalıǵı tas túnek bolıp qaldı. Adamlar azapqa shıdamay, tillerin tisledi.
11 Biraq olar jaman is-háreketleri ushın táwbe etpey, kórip atırǵan azapları hám jaraları sebepli, aspandaǵı Qudayǵa til tiygizdi.
12 Altınshı perishte kesesin ullı Evfrat dáryasına tókti. Kúnshıǵıstan keletuǵın patshalarǵa jol tayarlaw ushın, dáryanıń suwı qurıp qaldı.
13 Bunnan soń, men aydarhanıń, jırtqısh haywannıń hám jalǵan payǵambardıń awzınan shıqqan qurbaqalarǵa uqsaytuǵın úsh jawız ruwxtı kórdim.
14 Bul ruwxlar – káramatlar isleytuǵın jinlerdiń ruwxları edi. Olar hámme nársege qúdiretli Qudaydıń ullı kúninde bolatuǵın sawashqa pútkil dúnyanıń patshaların jıynaw ushın atlandı.
15 «Mine, Men urı sıyaqlı kútilmegende kelemen! Jalańash bolıp júrip, uyatqa qalmawı ushın ústindegi kiyimlerin saqlap, sergek turǵanlar qanday baxıtlı!» – (dedi İyemiz İysa).
16 U'sh jawız ruwx evreyshe «Armagedon» dep atalatuǵın jerge patshalardı jıynadı.
17 Jetinshi perishte kesesin hawaǵa tókti. İbadatxanadaǵı taxttan shıqqan bálent bir dawıs: «Orınlandı», – dedi.
18 Sonda shaqmaq shaǵıp, gúrsildegen dawıslar esitildi hám gúldirmama gúrkirep, kúshli jer silkiniw boldı. Adamzat jer júzinde payda bolǵalı berli, bunday kúshli jer silkiniw hesh qashan bolǵan emes.
19 Ullı qala úshke bólinip quladı. Milletlerdiń qalaları da qıyralıp qaldı. Quday ullı Babilondı yadında saqlap, O'ziniń qáhárli ǵázebiniń sharabı tolı keseni oǵan ishiw ushın berdi.
20 Barlıq atawlar ornınan kóship, tawlar joq bolıp ketti.
21 Aspannan adamlardıń ústine hár bir danası batpanday kúshli burshaq jawdı. Burshaq sonshelli qorqınıshlı bolıp, adamlar usı bále ushın Qudayǵa til tiygizdi.

Ayan 17
1 Jeti kesesi bar jeti perishteniń biri jaqınlap keldi de, meniń menen sóylese baslap bılay dedi: – Berman kel, men saǵan kóp suwlardıń ústinde otırǵan ullı buzıq hayaldıń qanday jazaǵa tartılatuǵının kórsetemen.
2 Dúnya patshaları onıń menen buzıqshılıq islegen edi. Jer júzinde jasawshılar onıń buzıqshılıǵınıń sharabına más bolǵan edi.
3 Sońınan perishte meni Muxaddes Ruwxtıń basqarıwında shólge alıp bardı. Ol jerde men jeti baslı, on shaqlı, ústi Qudayǵa til tiygizetuǵın atlarǵa tolı, jırtqısh qızıl haywannıń ústinde otırǵan bir hayaldı kórdim.
4 Hayal qızǵılt kók hám qımbatlı qızıl lipaslar kiyip, altın, hasıl taslar hám hinjiler menen bezengen edi. Onıń qolında jerkenishli nárselerge hám buzıqshılıǵınıń haramılıqlarına tolı altın kese bar edi.
5 Al mańlayına bolsa: «ULLI BABİLON, DU'NYaNIЊ BUZIKLARINIЊ HA'M JERKENİShLİ NA'RSELERİNİЊ ANASI», – degen sırlı at jazılǵan edi.
6 Hayaldıń muxaddeslerdiń hám İysa haqqında gúwalıq berip ólgenlerdiń qanına más ekenin kórdim. Bunı kórip, men qattı tań qaldım.
7 Perishte maǵan bılay dedi: – Nege tań qalıp tursań? Men saǵan hayaldıń hám onı kóterip júrgen jeti baslı, on shaqlı jırtqısh haywannıń sırın ashıp beremen.
8 Sen kórgen jırtqısh haywan burın bar edi, biraq házir joq. Birazdan soń, ol tereń tuńǵıyıqtan shıǵıp, nabıt boladı. Dúnya jaratılǵannan beri atları O'mir kitabında jazılmaǵan jer júzinde jasawshılar jırtqısh haywandı kórgende hayran qaladı. Sebebi bul haywan bir waqıtları bar edi, endi joq, biraq jáne keledi.
9 Bunı túsiniw ushın danalıq kerek. Jeti bas – hayal ústinde otırǵan jeti tawdı hám jeti patshanı bildiredi.
10 Bulardıń besewi quladı, birewi bar, basqası ele kelmedi. Ol keledi, biraq uzaq waqıt turmaydı.
11 Burın bar bolǵan, biraq endi joq jırtqısh haywannıń ózi segizinshi patsha. Aldıńǵı jeti patshanıń biri bolǵan ol nabıt boladı.
12 Sen kórgen on shaq ele patshalıq etpegen on patsha. Biraq bular jırtqısh haywan menen birlikte az waqıt patshalıq etiw ushın biylik aladı.
13 Bul patshalar bir niyetke iye bolıp, kúshlerin hám biyligin jırtqısh haywanǵa beredi.
14 Olar Kozıǵa qarsı urısadı, biraq Kozı olardı jeńedi. O'ytkeni Kozı – húkimdarlar Húkimdarı hám patshalar Patshası. Onıń menen birge bolǵanlar – shaqırılǵanlar, tańlanǵanlar hám Oǵan sadıq qalǵanlar.
15 Sońınan perishte maǵan bılay dedi: – Mına sen kórgen suwlar, yaǵnıy ústinde buzıq hayal otırǵan suwlar – xalıqlar, alamanlar, milletler hám tiller.
16 Sen kórgen on shaq hám jırtqısh haywan buzıq hayaldı jek kórip, onıń hámme nársesin talan-taraj etedi hám onı tır jalańash qaldıradı. Onıń etin jep, ózin otqa jandıradı.
17 Sebebi Quday O'ziniń erkin orınlaw ushın, olardıń kewillerine usı niyetti salǵan edi. Solay etip, Qudaydıń sózleri orınlanıwǵa deyin olar óz ara kelisip, patshalıqların jırtqısh haywanǵa beredi.
18 Sen kórgen hayal – dúnya patshalarınıń ústinen hákimlik etetuǵın ullı qala.

Ayan 18
1 Bunnan soń, men kúshli biylikke iye basqa bir perishteniń aspannan túskenin kórdim. Onıń saltanatınan dúnya júzi jarqırap ketti.
2 Perishte qattı dawıslap bılay dedi: «Kuladı! Ullı Babilon quladı! Ol endi jinlerdiń mákanı, Hár túrli jawız ruwxlardıń ordası, Hár qıylı haram hám jerkenishli quslardıń uyası boldı.
3 O'ytkeni barlıq milletler onıń buzıqshılıǵınıń kúshli sharabın ishti. Dúnyanıń patshaları onıń menen birge buzıqshılıq isledi. Dúnyanıń sawdagerleri de onıń asıp-tasqan molshılıǵınan bayıp ketti».
4 Sonda men aspannan basqa bir dawıs esittim. Bul dawıs bılay dedi: «Háy, xalqım! Onıń gúnalarına sherik bolıp, Ol duwshar bolǵan bálelerge duwshar bolmawıń ushın, onnan shıǵıp ket!
5 Sebebi onıń gúnaları ústi-ústine jıynalıp, aspanǵa jetti, Quday onıń jaman islerin yadında saqladı.
6 Babilon sizlerge ne qılǵan bolsa, oǵan sonı qaytarıńlar. İslegen islerin eki ese etip qaytarıńlar, O'zi aralastırıp tayarlaǵan sharaptan eki ese toltırıp, oǵan berińler.
7 Ol qanshama sán-saltanatqa hám molshılıqqa bólengen bolsa, oǵan sonshama qayǵı-hásiret berińler. O'ytkeni ol óz kewlinde: „Men hayal patsha bolıp, taxtta otırman, jesir emespen. Hesh qashan qayǵı kórmeymen“, – deydi.
8 Sonlıqtan ol ólim, qayǵı hám ashlıq bálelerine bir kúnniń ishinde duwshar boladı, ol otta janıp kúl boladı. Sebebi onı húkim qılıwshı Quday İyemiz qúdiretli».
9 Onıń menen birge buzıqshılıq islep, onıń asıp-tasqan molshılıǵın bólisken dúnyanıń patshaları ol janıp atırǵan ottıń tútinin kórgende, onı azalap jılaydı.
10 Olar onıń shegip atırǵan azabınan qorqıp, uzaqta turıp: «Way-way, ullı qala, kúshli qala Babilon! Az waqıt ishinde húkim etildiń-ǵo», – deydi.
11 Dúnyanıń sawdagerleri de ol ushın jılap, aza tutadı. O'ytkeni olardıń buyımların satıp alatuǵın endi hesh kim joq.
12 Olar altın, gúmis, hasıl taslar, hinji, bahalı gezleme, jipek, qızǵılt kók hám qırmızı gezlemelerdi, hár túrli xosh iyisli aǵashlardı, pil súyeginen islengen zatlardı, qımbat bahalı aǵashlardan islengen nárselerdi, qola, temir hám mármerden islengen hár qıylı buyımlardı,
13 dámli qabıq, mazalı dám beretuǵın nárselerdi, xosh iyisli tútetkilerdi, átir may, átir, sharap, záytún mayı, sapalı un hám biyday, iri qara mal hám qoylar, atlar hám arbalar, qullardı, jáne de adam janın satatuǵın hám satıp alatuǵın edi.
14 Olar jáne: «Janıń súygen miyweler qolıńnan ketti. Pútkil baylıǵıń hám kózdi qamastıratuǵın zatlarıń joq boldı. Endi olardı hesh qashan taba almaysań», – deydi.
15 Babilonda usı nárselerdi satıp, bayıp ketken sawdagerler qalanıń shekken azabınan qorqınıshqa túsedi hám uzaqta turıp, jılap aza tutadı.
16 Olar bılay deydi: «Way, way, ullı qala! Bahalı gezleme, qızǵılt kók hám qırmızı lipaslar kiygen, altın, hasıl taslar hám hinjiler menen bezengen ullı qala!
17 Usınday úlken baylıq az waqıt ishinde joq boldı». Barlıq keme basshıları, keme jolawshıları, kemede isleytuǵınlar hám teńizden kún kóretuǵınlardıń hámmesi uzaqta turıp,
18 ol janǵan ottıń tútinin kórgende: «Usı ullı qalaǵa teń keletuǵın qala bar ma?» – dep dad saldı.
19 Baslarına kúl shashtı, aza tutıp jılap, bılay dep baqırıstı: «Way, way, ullı qala! Teńiz kemelerine iye bolǵanlardıń hámmesi ol sebepli, onıń qımbat bahalı buyımları sebepli bayıǵan edi. Degen menen, qala az waqıt ishinde wayran boldı.
20 Kuwanıńlar Babilonnıń awhalına, Háy aspan, muxaddesler, elshiler hám payǵambarlar! Sebebi Quday onı húkim etip, sizler ushın ósh aldı».
21 Sońınan bir kúshli perishte úlken digirman tasına uqsaytuǵın bir tastı kóterip, teńizge ılaqtırdı da, bılay dedi: «Ullı qala Babilon! Minekey, ol usınday kúsh penen ılaqtırılıp, máńgige joq boladı.
22 Endigiden bılay, sende tarlı ásbap shertiwshilerdiń, qosıqshılardıń, sırnay hám kárnay shertiwshilerdiń dawısları hesh qashan esitilmeydi. Sende qaytıp hesh bir ónerdiń ustası tabılmaydı, digirmannıń dawısı hesh qashan esitilmeydi.
23 Sende bunnan bılay shıra jaqtısı bolmaydı. Kelin-kúyew sesleri hesh qashan esitilmeydi. O'ytkeni sawdagerleriń dúnyada ataqlı adamlar bolıp, pútkil milletler seniń sıyqırshılıǵıń menen azǵırılǵan edi.
24 Jáne de, payǵambarlardıń, muxaddeslerdiń hám jer júzinde óltirilgenlerdiń hámmesiniń qanı sennen tabılǵan edi».

Ayan 19
1 Bunnan soń, men aspanda kóp sanlı alamannıń dawısına uqsaǵan bálent dawıslardı esittim. Olar bılay dedi: «Haliluyya! Kutqarıw, ullılıq hám qúdiret Qudayımızǵa tiyisli.
2 Sebebi Onıń húkimleri tuwrı hám ádil. Ol jer júzin buzıqshılıǵı menen haramlaǵan ullı buzıq hayaldı húkim etip, O'z xızmetshileriniń qanı ushın onnan ósh aldı».
3 Olar jáne dawıslap bılay dedi: «Haliluyya! Buzıq hayaldıń janǵan otınıń tútini máńgige burqırap turadı».
4 Sonda jigirma tórt aqsaqal hám tórt maqluq jerge jıǵılıp: «Awmiyin! Haliluyya!» – dedi de, taxt ústinde otırǵan Qudayǵa tabındı.
5 Sońınan taxttan shıqqan bir dawıs bılay dedi: «Háy, Qudayımızdıń barlıq xızmetshileri! Onnan qorqıwshı úlken-kishi hámmeńiz, Onı alǵıslańlar!»
6 Soń men úlken alamannıń dawısına, sarqırap aqqan suwlardıń shuwıldısına hám kúshli gúldirmamanıń gúrkiregenine uqsaǵan dawıstı esittim. Sol dawıs bılay dedi: «Haliluyya! O'ytkeni hámme nársege qúdiretli Quday İyemiz patshalıq etedi.
7 Shadlanıp, kewil kótereyik! Onı dańqqa bóleyik! Sebebi Kozınıń neke toyı baslanajaq, Onıń qalıńlıǵı ózin tayarladı.
8 Oǵan kiyiw ushın, Taza, jarqıraǵan appaq kóylek berildi». Taza, appaq kóylek – muxaddeslerdiń haq islerin bildiredi.
9 Sonda perishte maǵan: – Bılay dep jaz: «Kozınıń neke toyına shaqırılǵanlar qanday baxıtlı!» – dedi. Ol jáne: – Bul sózler – Qudaydıń haqıyqat sózleri, – dedi.
10 Men oǵan tabınıw ushın, ayaqlarına jıǵıldım. Biraq ol maǵan bılay dedi: – Bunday qıla górme! Men de sen hám İysanıń gúwalıǵına iye tuwısqanlarıń sıyaqlı, Qudaydıń xızmetshisimen. Qudayǵa tabın! O'ytkeni İysanıń gúwalıǵı – Muxaddes Ruwx tárepinen ilhamlandırılǵan payǵambarshılıq sózleriniń tiykarı, – dedi.
11 Bunnan soń, men aspannıń ashılǵanın kórdim. Ol jerde bir aq at turǵan bolıp, atqa Mingenniń atı Sadıq hám Haqıyqat edi. Ol ádillik penen húkim shıǵarıp, sawash júrgizedi.
12 Onıń kózleri lawlap janǵan otqa uqsaǵan bolıp, al basında bolsa kóp sanlı taj bar edi. Onda O'zinen basqa hesh kim bilmeytuǵın bir at jazılǵan edi.
13 Ol qanǵa boyalǵan kiyim kiygen bolıp, Onıń atı – Qudaydıń Sózi edi.
14 Taza hám appaq kiyim kiygen aspan láshkerleri aq atlarǵa minip, Onıń izinen kiyatır edi.
15 Onıń awzınan ótkir qılısh shıǵıp turǵan bolıp, Ol sol qılısh penen milletlerdi óltiredi. Olardı temir tayaq penen basqaradı hám hámme nársege qúdiretli Qudaydıń qáhárli ǵázebiniń sharabın sıǵıp shıǵaratuǵın iskenjeni O'zi basadı.
16 Onıń kiyiminde hám sanında: «PATShALAR PATShASI HA'M HU'KİMDARLAR HU'KİMDARI», degen at jazılǵan edi.
17 -
18 Sońınan men quyashta turǵan bir perishteni kórdim. Ol bálent dawıs penen baqırıp, aspanda ushıp júrgen barlıq quslarǵa bılay dedi: «Patshalardıń, áskerbasılardıń hám kúshli adamlardıń, atlardıń hám atqa mingenlerdiń, azat-qullardıń, úlken-kishi hámmeniń óliginiń etin jew ushın bir jerge jıynalıp, Qudaydıń ullı zıyapatına kelińler».
19 Sonda men jırtqısh haywandı, dúnya patshaların hám olardıń láshkerlerin kórdim. Olar atta Otırǵan menen hám Onıń láshkerleri menen urısıw ushın bir jerge jıynalǵan edi.
20 Jırtqısh haywan hám onıń aldında káramatlar islegen jalǵan payǵambar qolǵa alındı. Jırtqısh haywannıń tamǵasın qabıl etip, onıń músinine tabınǵanlardı óz káramatları menen azǵırǵan – usı jalǵan payǵambar edi. Olardıń ekewi de kúkirt janǵan ot kóline tiriley ılaqtırıldı.
21 Al qalǵanlar atta Otırǵannıń awzınan shıqqan qılısh penen óltirildi. Barlıq quslar olardıń óliginiń etin jep toydı.

Ayan 20
1 Soń men qolında tereń tuńǵıyıqtıń gilti hám úlken shınjırı bar bir perishteniń aspannan túskenin kórdim.
2 Perishte aydarhanı, yaǵnıy ázázúl hám shaytan dep atalǵan sol eski jılandı tutıp, mıń jılǵa baylap tasladı.
3 Mıń jıl tamam bolmaǵansha, milletlerdi endi azǵırmasın dep, onı tereń tuńǵıyıqqa ılaqtırıp jiberdi. Ol jerdi jawıp, awzın mórlep tasladı. Mıń jıl ótkennen soń, ol qısqa múddetke bosatılıwı tiyis.
4 Sońınan men taxtlardı hám olarda otırǵanlardı kórdim. Olarǵa húkim etiw biyligi berilgen edi. İysanıń gúwalıǵı hám Qudaydıń sózi ushın bası kesilgenlerdiń janların da kórdim. Bular jırtqısh haywanǵa hám onıń músinine tabınbaǵan, mańlaylarına hám qollarına jırtqısh haywannıń tamǵasın bastırmaǵan edi. Olar tirilip, Masix penen birge mıń jıl patshalıq etti.
5 Bul – birinshi qayta tiriliw. Kalǵan óliler mıń jıl tamam bolmaǵansha tirilmedi.
6 Birinshi qayta tiriliwde qatnasqanlar baxıtlı hám muxaddes. Ekinshi ólimniń bular ústinen hesh qanday biyligi joq. Olar Qudaydıń hám Masixtıń ruwxaniyleri bolıp, Onıń menen birlikte mıń jıl patshalıq etedi.
7 Mıń jıl ótkennen soń, shaytan qamalǵan jerinen azat etiledi.
8 Jer júziniń tórt múyeshindegi milletlerdi, Gog hám Magogtı azǵırıp, olardı sawashqa jıynaw ushın, ol qamaqtan shıǵadı. Olardıń sanı teńizdiń qumı sıyaqlı san-sanaqsız boladı.
9 Olar jer júzin basıp ótip, muxaddeslerdiń mákanı bolǵan Qudaydıń súyikli qalasın qorshap aldı. Biraq aspannan ot jawıp, olardı kúydirip, joq qılıp jiberdi.
10 Al olardı azǵırǵan shaytan ot hám kúkirt kóline ılaqtırıldı. Burın sol jerge jırtqısh haywan hám jalǵan payǵambar da ılaqtırılǵan edi. Olar kúni-túni, máńgige azap shegedi.
11 Sonda men bir ullı aq taxttı hám taxtta Otırǵandı kórdim. Jer hám aspan Onıń júzinen qashıp, joq bolıp ketti.
12 Taxttıń aldında turǵan úlken-kishi ólilerdi de kórdim. Sońınan bir kitaplar ashıldı. Basqa bir kitap ta ashıldı, bul – O'mir kitabı edi. O'liler kitaplarda jazılǵanlar boyınsha, óz islerine qaray húkim etildi.
13 Teńiz ózinde bolǵan ólilerdi, ólim hám óliler mákanı da ózlerinde bolǵan ólilerdi shıǵarıp berdi. Hár biri óz islerine qaray húkim etildi.
14 O'lim hám óliler mákanı ot kóline ılaqtırıldı. Bul ot kóli – ekinshi ólim.
15 Atları O'mir kitabında jazılmaǵanlardıń hámmesi ot kóline ılaqtırıldı.

Ayan 21
1 Bunnan soń, men jańa aspan menen jańa jerdi kórdim. Sebebi burınǵı aspan hám burınǵı jer joq bolıp ketken edi. Endi teńiz de joq edi.
2 Jáne men aspannan, Qudaydıń janınan túsip kiyatırǵan muxaddes qala – jańa Erusalimdi kórdim. Ol óz kúyewi ushın tayarlanıp bezengen kelin sıyaqlı edi.
3 Sonda taxttan shıqqan bir bálent dawıstıń bılay degenin esittim: «Mine, Qudaydıń mákanı adamlar arasında. Quday da olardıń arasında jasaydı. Olar Qudaydıń xalqı boladı, Qudaydıń O'zi de olardıń Qudayı bolıp, olar menen birge jasaydı.
4 Quday olardıń barlıq kóz jasların súrtip taslaydı. Endi ólim de, qayǵı da, jılaw da, azap ta bolmaydı. O'ytkeni burınǵılar ótip ketti».
5 Taxtta Otırǵan: – Endi hámmesin jańalayman, – dedi. Ol jáne maǵan: – Mınanı jaz: sebebi bul sózler isenimli hám haqıyqat, – dedi.
6 Sońınan Ol maǵan bılay dedi: – Orınlandı. Men – Alfa hám Omegaman, birinshi hám sońǵıman. Shóllegen adamǵa ómir suwınıń bulaqlarınan esheyin suw beremen.
7 Jeńip shıqqan usılardı miyras etip aladı. Men onıń Qudayı bolaman, ol Maǵan perzent boladı.
8 Biraq qorqaqlar, isenbeytuǵınlar, haramılar, adam óltiriwshiler, buzıqlar, sıyqırshılar, butparazlar hám barlıq ótirikshilerdiń ornı – kúkirt janǵan ot kóli boladı. Bul – ekinshi ólim.
9 Sońınan aqırǵı jeti bálege tolı jeti kesesi bar jeti perishteniń biri janıma kelip: – Berman kel. Men saǵan Kozınıń qalıńlıǵın kórsetemen. Ol Kozınıń bolajaq kelinshegi, – dedi.
10 Perishte meni Muxaddes Ruwxtıń basqarıwında úlken hám biyik bir tawǵa kóterdi. Ol jerden maǵan aspannan, Qudaydıń janınan túsip kiyatırǵan muxaddes qala Erusalimdi kórsetti.
11 Kala Qudaydıń saltanatına iye edi. Ol hasıl tas sıyaqlı, kristallday móldir yaspis tası sıyaqlı jarqırap tur edi.
12 Kalanıń úlken hám biyik diywalları bolıp, on eki dárwazası bar edi. Dárwazalardı on eki perishte qarawıllaytuǵın edi. Dárwazalarǵa İzraildıń on eki urıwınıń atları jazılǵan edi.
13 Shıǵısta úsh dárwaza, arqada úsh dárwaza, qublada úsh dárwaza, batısta úsh dárwaza bar edi.
14 Kalanıń diywalları on eki tiykar tasqa iye bolıp, olarda Kozınıń on eki elshisiniń atları jazılǵan edi.
15 Meniń menen sóylesken perishteniń qolında qalanı hám qalanıń dárwazaları menen diywalların ólshew ushın, ólsheytuǵın altın tayaq bar edi.
16 Kala tórt múyesh tárizinde bolıp, uzınlıǵı menen eni birdey edi. Perishte qalanı ólsheytuǵın tayaq penen ólshegende, uzınlıǵı, eni hám biyikligi birdey bolıp, hár bir tárepi eki mıń eki júz shaqırım bolıp shıqtı.
17 Perishte diywallardı da ólshep shıqtı. Adamnıń ólshemi boyınsha, diywallardıń biyikligi alpıs bes metr bolıp shıqtı.
18 Diywallar yaspis tasınan, al qala móldir shiyshe sıyaqlı, sap altınnan salınǵan edi.
19 Kala diywallarınıń tiykar tasları hár túrli hasıl taslar menen bezelgen edi. Birinshi tiykar tası yaspis, ekinshisi kók sapfir, úshinshisi xalkidon, tórtinshisi jasıl zumrat,
20 besinshisi ala sardoniks, altınshısı sardolik, jetinshisi sarı yaqıt, segizinshisi kók zumrat, toǵızınshısı sarı topaz, onınshısı sarı zumrat, on birinshisi kók yaqıt, on ekinshisi qızǵılt kók ametist.
21 On eki dárwaza on eki hinji, yaǵnıy hár bir dárwaza bir hinjiden soǵılǵan edi. Kalanıń kóshesi móldir shiyshe sıyaqlı sap altınnan edi.
22 Men qalada İbadatxana kórmedim. O'ytkeni hámme nársege qúdiretli Quday İyemiz hám Kozı qalanıń İbadatxanası edi.
23 Kalanı jaqtılandırıw ushın quyashtıń yamasa aydıń keregi joq edi. Sebebi Qudaydıń saltanatı onı jaqtılandırıp turatuǵın edi. Al Kozı onıń shırası edi.
24 Milletler qalanıń jaqtısında júredi. Dúnya patshaları óz dańq-saltanatın ol jerge alıp keledi.
25 Kalanıń dárwazaları hár qashan ashıq turadı, óytkeni ol jerde hesh qashan tún bolmaydı.
26 Adamlar óz milletiniń dańq-saltanatın hám abırayın ol jerge alıp keledi.
27 Oǵan hesh qanday haram nárse, jerkenishli hám jalǵan isler islegen hesh kim hesh qashan kirmeydi. Tek atları Kozınıń O'mir kitabında jazılǵanlar ǵana kiredi.

Ayan 22
1 Sonda perishte maǵan kristall sıyaqlı jıltıraǵan ómir suwınıń dáryasın kórsetti. Bul dárya Qudaydıń hám Kozınıń taxtınan shıǵıp,
2 qalanıń keń kóshesiniń ortası boylap aǵıp tur edi. Dáryanıń eki tárepinde hár ayda on eki túrli miywe berip turatuǵın ómir teregi bar edi. Terektiń japıraqları bolsa, milletlerdiń shıpa alıwı ushın arnalǵan edi.
3 Endi hesh qanday ǵarǵıs bolmaydı. Qudaydıń hám Kozınıń taxtı qalanıń ishinde boladı. Al xızmetshileri Oǵan xızmet etedi.
4 Olar Qudaydıń júzin kóredi, mańlaylarına Onıń atı jazıladı.
5 Endi tún bolmaydı. Ya shıra jaqtısınıń, ya quyash jaqtısınıń keregi bolmaydı. Sebebi Quday İyemizdiń O'zi olarǵa jaqtı boladı hám olar máńgige patshalıq etedi.
6 Sońınan perishte maǵan bılay dedi: – Bul sózler – isenimli hám haqıyqat. O'z payǵambarlarına Ruwxın bergen Quday İyemiz jaqın arada bolıwı tiyis waqıyalardı xızmetshilerine bildiriw ushın, O'z perishtesin jiberdi.
7 «Mine, Men jıldam kelemen! Bul kitaptıń payǵambarshılıq sózlerin orınlaytuǵın adam qanday baxıtlı!» – deydi İyemiz İysa.
8 Men – usılardı esitken hám kórgen Yuxanman. Bulardı esitip hám kórgenimde, usılardı maǵan kórsetken perishtege tabınıw ushın, onıń ayaqlarına jıǵıldım.
9 Biraq ol maǵan: – Bunday qıla górme! Men de sen, payǵambar bolǵan tuwısqanlarıń hám bul kitaptıń sózlerin orınlaytuǵınlar sıyaqlı, Qudaydıń xızmetshisimen. Qudayǵa tabın, – dedi.
10 Sońınan ol maǵan bılay dedi: – Bul kitaptıń payǵambarshılıq sózlerin mórlep taslama. O'ytkeni waqıt jaqın qaldı.
11 Jamanlıq qılatuǵın adam jáne de jamanlıq qılıwdı dawam etsin. Haram bolǵan adam haram isin dawam etsin. Haq bolǵan adam jáne de haq isler isley bersin. Muxaddes bolǵan adam muxaddes bolıp qalsın.
12 İyemiz İysa bılay deydi: «Mine, Men jıldam kelemen! Beretuǵın sıyım O'zim menen birge. Hár bir adamǵa islerine qaray qaytaraman.
13 Men – Alfa hám Omegaman, birinshi hám sońǵıman, bası hám aqırıman.
14 O'mir tereginen jewge huqıq alıw ushın hám qalaǵa dárwaza arqalı kiriw ushın kiyimlerin juwǵanlar qanday baxıtlı!
15 İytler – sıyqırshılar, neke hadallıǵın buzıwshılar, adam óltiriwshiler, butqa tabınıwshılar, ótirikti jaqsı kórip, jalǵan islerdi islewshilerdiń hámmesi sırtta qaladı.
16 Men, İysa, iseniwshi jámáátlerdegi sizlerge bul gúwalıqtı jetkizsin dep, O'z perishtemdi jiberdim. Men – Dawıttıń tiykarı hám urpaǵı, jaqtı tań juldızıman».
17 Muxaddes Ruwx hám kelin: «Kel!» deydi. Esitken hár bir adam: «Kel!» desin. Shóllegen adam kelsin, qálegen adam ómir suwınan esheyin alsın.
18 Bul kitaptaǵı payǵambarshılıq sózlerin esitken hár bir adamdı eskertip atırman: eger kim de kim bul sózlerge bir nárse qossa, Quday da onı bul kitaplarda jazılǵan bálelerge duwshar etedi.
19 Eger kim de kim bul payǵambarshılıq kitabınıń sózlerinen bir nárse alıp taslasa, Quday da onı bul kitapta jazılǵan ómir tereginen hám muxaddes qaladan úlessiz qaldıradı.
20 Bulardı gúwalıq etip aytqan İyemiz: «Awa, Men jıldam kelemen», – deydi. Awmiyin! Kele gór, İyem İysa!
21 İyemiz İysanıń miyrimi hámmeńizge yar bolsın! Awmiyin.

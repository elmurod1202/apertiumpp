Matthew I
1.Ibrohim o‘g‘li, Dovud o‘g‘li Iso Masihning nasabnomasi.
2.Ibrohimdan Is’hoq tug‘ildi.     Is’hoqdan Yoqub tug‘ildi.     Yoqubdan Yahudo va uning aka-ukalari tug‘ildilar.
3.Yahudo va Tamaradan Paras hamda Zarah tug‘ildilar.     Parasdan Hasro‘n tug‘ildi.     Hasro‘ndan Aram tug‘ildi.
4.Aramdan Amminadab tug‘ildi.     Amminadabdan Nahsho‘n tug‘ildi.     Nahsho‘ndan Salmo‘n tug‘ildi.
5.Salmo‘n va Rahobadan Bo‘az tug‘ildi.     Bo‘az va Rufdan Obid tug‘ildi.     Obiddan Ishay tug‘ildi.
6.Ishaydan podshoh Dovud tug‘ildi.     Podshoh Dovud va Uriyoning sobiq xotinidan Sulaymon tug‘ildi.
7.Sulaymondan Rahaba’m tug‘ildi.     Rahaba’mdan Abiyo tug‘ildi.     Abiyodan Oso tug‘ildi.
8.Osodan Yo‘shafat tug‘ildi.     Yo‘shafatdan Yo‘ram tug‘ildi.     Yo‘ramdan Uzziyo tug‘ildi.
9.Uzziyodan Yo‘tam tug‘ildi.     Yo‘tamdan Ahaz tug‘ildi.     Ahazdan Hizqiyo tug‘ildi.
10.Hizqiyodan Manashe tug‘ildi.     Manashedan Amo‘n tug‘ildi.     Amo‘ndan Yo‘shiyo tug‘ildi.
11.Yo‘shiyodan Yo‘akim tug‘ildi.     Yo‘akimdan Bobilga surgun bo‘lish davrida Yako‘niyo bilan aka-ukalari tug‘ildilar.
12.Bobildagi surgunlik davridan keyin Yako‘niyodan Sha’ltiel tug‘ildi.     Sha’ltieldan Zarubobil tug‘ildi.
13.Zarubobildan Abihud tug‘ildi.     Abihuddan Elyoqim tug‘ildi.     Elyoqimdan Azo‘r tug‘ildi.
14.Azo‘rdan Sado‘q tug‘ildi.     Sado‘qdan Axim tug‘ildi.     Aximdan Elihud tug‘ildi.
15.Elihuddan Il’azar tug‘ildi.     Il’azardan Mattan tug‘ildi.     Mattandan Yoqub tug‘ildi.
16.Yoqubdan Maryamning eri Yusuf tug‘ildi.     Maryamdan esa Masih deb atalgan Iso tug‘ildi.
17.Shunday qilib, Ibrohimdan Dovudgacha hammasi bo‘lib o‘n to‘rt nasl, Dovuddan Bobil surgunligigacha o‘n to‘rt nasl va Bobil surgunligidan Masih kelishigacha o‘n to‘rt nasldir.
18.Iso Masihning tug‘ilishi shunday sodir bo‘ldi: Uning onasi Maryam Yusufga unashtirib qo‘yilgan edi. Ularning nikohidan oldin Maryam Muqaddas Ruhdan homilador ekani ma’lum bo‘ldi.
19.Uning eri Yusuf esa solih odam bo‘lib, Maryamni sharmanda qilishni istamay, yashirincha qo‘yib yuborish niyatida bo‘ldi.
20.Buni o‘ylab ko‘rganidayoq, Xudovandning bir farishtasi tushida unga ko‘rinib: “Ey Dovud o‘g‘li Yusuf! – dedi, – Sen Maryamni o‘zingga xotinlikka olishdan qo‘rqma; chunki uning vujudidagi homila Muqaddas Ruhdan paydo bo‘lgan.
21.U o‘g‘il tug‘adi va Uning ismini Iso qo‘yasan, chunki U O‘z xalqini gunohlaridan qutqaradi.
22.Bularning bari esa Xudovandning payg‘ambar orqali aytgani bajo kelishi uchun ro‘y berdi. Payg‘ambar:
23.“Qiz homilali bo‘lg‘ay va o‘g‘il tuqqay,     Uning ismini esa Immanuil qo‘yurlar”,– deb karomat qilgan edi. Immanuil – “Xudo biz bilan” demakdir”.
24.Yusuf uyg‘ongach, Xudovandning farishtasi unga buyurganidek qildi va Maryamni xotinlikka oldi.
25.Lekin u tug‘maguncha unga yaqinlashmadi. Nihoyat, Maryam o‘zining to‘ng‘ich o‘g‘lini tug‘di va Uning ismini Iso qo‘ydi.

Matthew II
1.Iso podshoh Hirod davrida, Yahudiyaning Baytlahm shaharchasida tug‘ilganidan keyin, sharqdan Quddusga munajjimlar keldi.
2.Ular:     – Yahudiylarning podshohi bo‘lib tug‘ilgan bola qayerda? Biz sharqda Uning yulduzini ko‘rdik, Unga ta’zim qilgani keldik, – dedilar.
3.Podshoh Hirod buni eshitgach, u bilan butun Quddus bezovtalanib ketdi.
4.U barcha yahudiy oliy ruhoniylari va ulamolarini to‘plab, ulardan Masihning qayerda tug‘ilishi kerakligini so‘radi.
5.Ular esa:     – Yahudiyaning Baytlahm shahrida, – deyishdi unga, – chunki payg‘ambarning kitobida shunday yozilgan:
6.“Ey Yahudo diyoridagi Baytlahm!     Sen Yahudo ulug‘laridan aslo kam emassan.     Zero xalqim – Isroilni boquvchi Dohiy     Sendan kelib chiqajak”.
7.O‘shanda Hirod munajjimlarni yashirincha chaqirib, ulardan yulduzning paydo bo‘lgan aniq vaqtini bilib oldi.
8.So‘ng ularni Baytlahmga yuborib:     – Boringlar, chaqaloq haqida sinchiklab surishtiringlar. Uni topgach, menga xabar beringlar, toki men ham borib Unga ta’zim qilayin, – dedi.
9.Munajjimlar podshohning so‘zlariga quloq solib jo‘nadilar. Ular sharqda ko‘rgan yulduz esa ularga yo‘l ko‘rsatib bordi va nihoyat, chaqaloq yotgan joy tepasiga kelib to‘xtadi.
10.Ular yulduzni ko‘rib, haddan ziyod quvondilar.
11.Uyga kirib, chaqaloqni va Uning onasi Maryamni ko‘rdilar-da, muk tushib, chaqaloqqa ta’zim qildilar. So‘ng xazinalarini ochib, Unga oltin, xushbo‘y tutatqilar va mumiyo tortiq qildilar.
12.Hirodga qaytmaslik haqida tushlarida ogohlantirilgandan keyin, boshqa yo‘l bilan o‘z yurtlariga qaytib ketdilar.
13.Munajjimlar jo‘nab ketganlaridan so‘ng, Xudovandning bir farishtasi Yusufga tushida ko‘rinib: “O‘rningdan tur! – dedi. – Chaqaloq bilan onasini olib, Misrga qoch va men senga biror narsa aytmagunimcha, u yerda qolgin. Chunki Hirod chaqaloqni qidirib topsa, uni halok qilish niyati bor”.
14.Yusuf shu kechasiyoq turib, chaqaloq bilan onasini olib, Misrga qarab yo‘lga tushdi.
15.Hirodning ajali yetgunigacha, u yerda qoldi. Shu tariqa Xudovandning: “Men O‘g‘limni Misrdan chaqirib oldim”, – deb payg‘ambar orqali aytgan so‘zi bajo keldi.
16.Hirod munajjimlar tomonidan aldanganini payqagach, juda qattiq g‘azablandi. Ulardan bilib olgan vaqtga ko‘ra, Baytlahm hamda uning tevarak-atroflaridagi ikki yosh va undan kichik bo‘lgan hamma o‘g‘il bolalarni qilichdan o‘tkazgani kishi yubordi.
17.O‘shanda Yeremiya payg‘ambarning ushbu karomati bajo keldi:
18.“Ramadan bir nido eshitilur,     Cheksiz bir nolayu ohu fig‘on, bu.     Bolalari uchun yig‘lar Rohila,     Hech na yupatolmas, endi ular yo‘q”.
19.Hirodning o‘limidan keyin Xudovandning bir farishtasi Misrda Yusufga tushida ko‘rinib:
20.“O‘rningdan tur! – dedi. – Chaqaloq bilan onasini olib, Isroil mamlakatiga yo‘l ol. Chunki chaqaloqning joniga qasd qilganlar olamdan o‘tdi”.
21.Shunda Yusuf chaqaloq bilan onasini olib jo‘nadi, Isroil mamlakatiga qaytib keldi.
22.Ammo Yahudiyada Hirod o‘rniga uning o‘g‘li Arxelay taxtga chiqqanini eshitib, u yerga borishga qo‘rqdi. Biroq tushida vahiy kelgach, u Jalila yurtiga bordi.
23.U yurtning Nosira degan shahrida joylashdi. Shunday qilib, “U nosiralik deb atalgay”, – degan payg‘ambar so‘zi bajo keldi.

Matthew III
1.O‘sha kunlarda Yahyo payg‘ambar paydo bo‘lib, Yahudiya cho‘lida voizlik qila boshladi.
2.U: “Tavba qilinglar, chunki Osmon Shohligi yaqinlashdi!” – deb xitob qilar edi.
3.Bu voqea esa Isha’yo payg‘ambarga vahiy qilingan shu oyatga to‘g‘ri keladi:     “Mana, cho‘lda nido yangramoqda:     Xudovand yo‘lini tayyorlangiz,     Ravon aylangiz so‘qmoqlarin! – deya”.
4.Yahyoning o‘zi tuya junidan kiyim kiyib, beliga teridan kamar taqar edi. Uning yeguligi esa chigirtka bilan yovvoyi asal edi.
5.Quddusda, Yahudiya yurti bo‘ylab va O‘rdun daryosi atrofida yashovchilarning hammasi Yahyo payg‘ambarning oldiga chiqar edi.
6.Ular gunohlarini e’tirof etib, Yahyoning buyrug‘i bilan O‘rdun suviga cho‘mib imon keltirar edilar.
7.Farziy va sadduqiy mazhablaridan ham talay kishi cho‘mish uchun uning oldiga kelayotganlarini Yahyo ko‘rib, ularga dedi: “Voy ilonlar zoti! Boshingizga keladigan Xudo g‘azabidan qochib qutulishingizni sizlarga kim uqtirdi?
8.Bundan buyon tavba qilganingizga yarasha hosil beringlar!
9.“Ibrohim bizning otamiz”, deb ko‘nglingizdan o‘tkazmanglar. Men sizlarga aytamanki, Xudo shu toshlardan Ibrohimga avlod tiklashga qodir.
10.Hozirdanoq daraxtlar ildizida bolta yotibdi-ku. Yaxshi meva bermagan har qanday daraxt kesilib olovga tashlanadi.
11.Men sizlarni tavbaga chaqirish uchun suvga cho‘mdirib yuribman. Lekin mening ketimdan Kelayotgan mendan qudratlidir. Men Uning choriqlarini ko‘tarishga ham arzimayman. U sizlarni Muqaddas Ruhga va olovga cho‘mdiradi.
12.Uning panshaxasi qo‘lida tayyor turibdi. U o‘z xirmonini shopirib tashlaydi; bug‘doyini omborga to‘plab, somonni so‘nmas o‘tda yondirib yuboradi”.
13.O‘shanda Iso Yahyoning huzurida suvga cho‘mish uchun Jaliladan O‘rdun daryosi bo‘yiga keldi.
14.Lekin Yahyo Isoni to‘xtatmoqchi bo‘lib:     – Men Sening huzuringda imon keltirishim kerak edi. Sen bo‘lsang, mening oldimga kelyapsanmi? – dedi.
15.Iso unga javob berib:     – Endi rozi bo‘l, chunki biz shu yo‘sinda ilohiy amrni to‘la bajarishimiz o‘rinlidir, – dedi.     Shundan keyin Yahyo Isoga izn berdi.
16.Iso daryoga tushdi. U suvdan chiqqan zahoti, osmon ochilib ketdi va Xudoning Ruhi kaptarday Isoning ustiga tushib qo‘ngani ko‘rindi.
17.Osmondan esa: “Bu Mening sevikli O‘g‘limdir, Undan mamnunman”, – degan nido keldi.

Matthew IV
1.O‘shanda Iso, iblisning sinovidan o‘tish uchun Muqaddas Ruh tomonidan sahroga olib borildi.
2.U qirq kun va qirq kecha ro‘za tutib, oxiri och qoldi.
3.Shunda vasvasa qiluvchi Isoning yoniga kelib Unga:     – Agar Sen Xudoning O‘g‘li bo‘lsang, aytgin, bu toshlar nonga aylansin! – dedi.
4.Iso unga javoban dedi:     –  Tavrotda: “Inson birgina non bilan emas, balki Xudoning og‘zidan chiqqan har bir so‘z bilan yashaydi”, deb yozilgan.
5.Keyin iblis Isoni tabarruk shaharga keltirdi va ma’badning tepasida turg‘izib,
6.Unga dedi:     – Agar Sen Xudoning O‘g‘li bo‘lsang, O‘zingni pastga tashla-chi. Chunki  Zaburda shunday yozilgan-ku:     “U Sen haqda O‘z farishtalariga amr etgay:     Ular Seni qo‘llarida ko‘tarib ketar,     Oyog‘ing ham toshga qoqilib ketmas”.
7.Iso unga:     – “Egang Xudovandni sinama”, deb yozilgani ham bor, – dedi.
8.Iblis Isoni yana juda baland toqqa olib chiqib ketdi. Dunyoning barcha saltanatlarini hamda ularning hashamatini Unga ko‘rsatib:
9.– Agar tiz cho‘kib menga sajda qilsang, bularning hammasini Senga beraman, – dedi.
10.Shunda Iso:     – Yo‘qol ko‘zimdan, shayton! Chunki  Tavrotda: “Egang – Xudovandga sajda qil, birgina Unga itoatda bo‘l”, deb yozilgan, – dedi.
11.Shundan so‘ng iblis Isoni tark etdi va farishtalar esa kelib, Isoga xizmat qila boshladilar.
12.Iso Yahyoning hibsga olinganini eshitgach, Jalilaga qaytib bordi.
13.U Nosira shahrida ko‘p qolmay, Zavulun va Naftoli yurtidagi ko‘l bo‘yida joylashgan Kafarnahum shahriga kelib o‘rnashdi.
14.Shunday qilib, Isha’yo payg‘ambarga vahiy bo‘lgan ushbu oyat bajo keldi:
15.“Ey Zavulun diyori va Naftoli diyori,     O‘rdun nahrining naryog‘ida,     Dengiz yo‘lida joylashgan majusiylar Jalilasi!
16.Zulmatda qolib kelgan xalq katta ziyoni ko‘rdi,     O‘lim soyasiga burkangan el ufqlari yorishdi”.
17.Shu kundan boshlab Iso voizlik qiladigan bo‘lib: “Tavba qilinglar, chunki Osmon Shohligi yaqinlab qoldi”, – deb aytar edi.
18.Jalila ko‘li yonidan o‘tayotganida, Iso ko‘lga to‘r tashlab turgan ikki aka-uka – Butrus deb ataluvchi Simun va uning ukasi Idrisni ko‘rib qoldi. Ular baliqchi edilar.
19.Iso ularga: “Mening orqamdan yuringlar, Men sizni inson ovchilari qilaman”, – dedi.
20.Aka-uka darhol to‘rlarini qoldirib, Uning orqasidan ergashdilar.
21.U yerdan o‘tayotib, Iso boshqa ikki aka-uka – Zabadiyning o‘g‘li Yoqub va uning ukasi Yuhannoni ko‘rib qoldi. Ular otalari Zabadiy bilan birga qayiqda to‘rlarini yamab o‘tirishgan edi. Iso ularni ham chaqirdi.
22.Ular ham darhol qayiqni va otalarini qoldirib, Isoning orqasidan ergashdilar.
23.Iso butun Jalilani aylanib chiqdi. U yurtning ibodatxonalarida ta’lim berib, Xudoning Shohligi to‘g‘risidagi Xushxabarni e’lon qilib, odamlardagi har turli kasallik va darmonsizlikni shifolab yurdi.
24.U haqdagi xabar butun Suriyaga yoyildi. Turli-tuman dardu illatlardan qiynalib yurganlar, jinga chalinganlar, tutqanoq va shol kasaliga yo‘liqqanlarning hammasini Isoning oldiga keltirishar, U esa ularni sog‘aytirar edi.
25.Jalila va O‘nkent viloyatidan, Quddusdan, Yahudiya hamda O‘rdunning narigi tomonidagi yurtlardan kelgan ko‘plab xaloyiq Uning orqasidan ergashib bordi.

Matthew V
1.Iso talay xaloyiqni ko‘rib, toqqa chiqib o‘tirdi. Shogirdlari Uning oldiga kelishdi.
2.Iso ularga ta’lim berish uchun og‘zini ochib, dedi:
3.“Ruhan kambag‘al bo‘lganlar baxtlidir,     Chunki Osmon Shohligi ularnikidir.
4.Yig‘layotganlar baxtlidir,     Chunki ular tasalli topur.
5.Beozor bo‘lganlar baxtlidir,     Chunki ular yer yuziga ega bo‘lur.
6.Adolatga ochu chanqoqlar baxtlidir,     Chunki ular to‘q bo‘lur.
7.Rahmdil bo‘lganlar baxtlidir,     Chunki ular rahm-shafqat topur.
8.Pokdil bo‘lganlar baxtlidir,     Chunki ular Xudoni ko‘rur.
9.Tinchlik o‘rnatuvchilar baxtlidir,     Chunki ular Xudo o‘g‘illari deyilur.
10.Adolat yo‘lida jabr ko‘rganlar baxtlidir,     Chunki Osmon Shohligi ularnikidir.
11.Men tufayli odamlar sizni haqoratlab quvg‘in etsa, siz haqda yolg‘on gapirib fisqu g‘iybat qilsa, baxtlisiz!
12.Sevininglar va xursand bo‘linglar, chunki sizga osmon mukofoti buyuk. Sizdan avval o‘tgan payg‘ambarlar ham shunday quvg‘in bo‘lgan”.
13.“Siz – yerning tuzisizlar. Agarda tuz kuchini yo‘qotsa, uni yana qanday sho‘r qilish mumkin? U endi chiqitga tashlab yuboriladi, oyoq ostida poymol bo‘lishdan boshqaga yaramaydi.
14.Siz – dunyoning nurisizlar. Tog‘ning tepasida qurilgan shahar yashirin qololmaydi.
15.Shuningdek, shamni yoqib, keyin idish bilan yopib qo‘yishmaydi. Uydagilarning hammasiga yorug‘lik bersin, deb uni shamdonga qo‘yishadi.
16.Ayni ravishda sizning nuringiz ham insonlar oldida shunday porlasinki, ular yaxshi ishlaringizni ko‘rib, osmondagi Otangizni ulug‘lasinlar”.
17.“Meni Tavrot yoki payg‘ambar oyatlarini bekor qilgani keldi, deb o‘ylamanglar. Men bekor qilgani emas, balki bajo keltirgani keldim.
18.Sizga chinini aytayin: yeru osmon tugamaguncha va taqdir etilgan hamma narsa amalga oshmaguncha, Tavrotdan na bir harf, na bir nuqta o‘chadi.
19.Shunday qilib, kim bu amrlarning eng kichigini ham insonlarga buzib o‘rgatsa, Osmon Shohligida eng kichik bo‘ladi. Lekin kim bu amrlarni bajarib boshqalarga o‘rgatsa, Osmon Shohligida buyuk bo‘ladi.
20.Sizlarga aytib qo‘yay: agar sizning solihligingiz ulamolar va farziylarning solihligidan ustun kelmasa, Osmon Shohligiga kirolmaysizlar”.
21.“Qadimgilarga: “Odam o‘ldirma; kim odam o‘ldirsa, javobgarlikka tortiladi”, – deb aytilganini eshitgansizlar.
22.Lekin Men sizga aytaman: kimki birodariga behuda g‘azablansa, javobgarlikka tortiladi. Kimki birodariga ahmoq desa, oliy mahkamada javob beradi. Kimki birodariga telba desa, jahannam olovida javob beradi.
23.Shunday qilib, sen xayr-ehsoningni qurbongohga olib kelganingda, agar u yerda birodaring sendan xafa ekani yodingga tushsa,
24.xayr-ehsoningni u yerda, qurbongoh oldida qoldir va borib, avval birodaring bilan yarashgil. Shundan keyin kelib, xayr-ehsoningni bajo keltir.
25.Sen raqibing bilan  qozixonaga borarkansan, yo‘l-yo‘lakay u bilan kelishishga shoshil, toki raqibing seni qoziga, qozi esa mirshabga topshirib, seni zindonga tashlamasin.
26.Senga chinini aytayin: oxirgi tiyiningni bermaguningcha, u yerdan chiqolmaysan!”
27.“Qadimgilarga: “Zino qilma”, – deb aytilganini eshitgansizlar.
28.Lekin Men sizga aytaman: kim bir ayolga shahvat bilan qarasa ham, allaqachon ko‘nglida u bilan zino qilgan bo‘ladi.
29.Agar sening o‘ng ko‘zing gunoh qilishingga sabab bo‘lsa, uni sug‘urib tashla. Chunki butun badaning jahannamga tashlanishidan ko‘ra, a’zoyingdan birining nobud bo‘lgani sen uchun yaxshiroqdir.
30.Agar sening o‘ng qo‘ling gunoh qilishingga sabab bo‘lsa, uni chopib tashla. Chunki butun badaning jahannamga yo‘liqishidan ko‘ra, a’zoyingdan birining nobud bo‘lgani sen uchun yaxshiroqdir.
31.Yana deyilganki: “Kim xotini bilan ajralmoqchi bo‘lsa, unga taloq xatini yozib bersin”.
32.Lekin Men sizga aytaman: kim bevafolik aybidan boshqa sabab bilan xotinidan ajralsa, unga zino qilishga sabab topib beradi. Shuningdek, kim ajralgan xotinga uylansa, zino qilgan bo‘ladi”.
33.“Yana qadimgilarga: “Qasamdan qaytma. Ichgan qasamlaringni Xudovand oldida bajo keltir”, – deb aytilganini eshitgansizlar.
34.Lekin Men sizga aytaman: hech qanday qasam ichmanglar – na osmon haqi, chunki u Xudoning taxtidir;
35.na yer haqi, chunki u Xudoning poyandozidir; na Quddus haqi, chunki u Buyuk Podshohning shahridir.
36.Boshing haqi ham qasam ichma, chunki sen bironta sochingni oq yoki qora qilolmaysan.
37.Sizlarning so‘zingiz faqat “ha” yoki “yo‘q” bo‘lsin. Bundan ortig‘i esa shaytonlikdir”.
38.“Sizlar: “Ko‘z evaziga ko‘z, tish evaziga tish”, – deb aytilganini eshitgansizlar.
39.Lekin Men sizga aytaman: yomonga qarshi chiqma. Kim sening o‘ng chakkangga ursa, unga ikkinchisini ham o‘gir.
40.Kim sen bilan da’volashib, ko‘ylagingni olmoqchi bo‘lsa, unga to‘ningni ham berib yubor.
41.Kim seni bir chaqirim yo‘l yurishga majbur qilsa, u bilan ikki chaqirim yur.
42.Sendan so‘raganga ber, sendan qarz olmoqchi bo‘lgandan yuz o‘girma”.
43.“Yana: “Qardoshingni sevgin, dushmaningdan nafratlan”, – deb aytilganini eshitgansizlar.
44.Lekin Men sizga aytaman: dushmanlaringizni sevinglar. [Sizni la’natlaganlarni duo qilinglar. Sizdan nafratlanganlarga yaxshilik qiling. Sizning nomingizga isnod keltirganlar uchun,] sizga jabr-zulm o‘tkazganlar uchun ibodat qilinglar.
45.Shunda siz osmondagi Otangizning o‘g‘illari bo‘lasizlar. Chunki U O‘z quyoshini yovuzlar ustida ham, yaxshilar ustida ham balqitadi, yomg‘irini solihlar ustiga ham, fosiqlar ustiga ham yog‘diradi.
46.Agar sizni sevadiganlarnigina sevsangiz, bundan sizga rahmat bo‘lurmi? Soliqchilar ham xuddi shunday qilishmaydimi?
47.Agar siz faqat birodarlaringiz bilangina salomlashsangiz, qanday fazilatli ish qilgan bo‘lasizlar? Butparastlar ham xuddi shunday qilishmaydimi?
48.Shunday qilib, osmondagi Otangiz barkamol bo‘lgani kabi, siz ham barkamol bo‘linglar”.

Matthew VI
1.“Ehtiyot bo‘linglar, savobli ishingizni odamlarga ko‘rinish uchun hammaning ko‘z o‘ngida qilmanglar. Aks holda osmondagi Otangizdan mukofot ololmaysizlar.
2.Shunday qilib, sen birovga sadaqa bermoqchi bo‘lsang, o‘tgan-ketganga jar solma. Ikkiyuzlamachilargina odamlardan olqish olish uchun ibodatxonalarda va ko‘cha-ko‘yda shunday qiladilar. Sizlarga chinini aytayin: bular o‘zlariga yarasha mukofotni olib bo‘ldilar.
3.Sen sadaqa berayotganingda, chap qo‘ling o‘ng qo‘ling nima qilayotganini bilmasin.
4.Ya’ni sening muruvvating yashirin bo‘lsin. Shunda yashirin bo‘lganlarni ko‘ruvchi Otang seni aniq taqdirlaydi”.
5.“Ibodat qilayotganingizda, odamlarga ko‘rinish uchun ibodatxonalarda va ko‘cha burchaklarida turib ibodat qilishni yaxshi ko‘radigan ikkiyuzlamachilarga o‘xshamanglar. Sizlarga chinini aytayin: ular o‘zlariga yarashasini olib bo‘ldilar.
6.Sen esa ibodat qilayotganingda o‘z hujrangga kir va eshikni berkitib, yashirin bo‘lgan Otangga ibodat qil. Shunda yashirin bo‘lganlarni ko‘ruvchi Otang seni aniq taqdirlaydi.
7.Ibodat qilayotganingizda, majusiylar kabi ortiqcha so‘zlarni takrorlab turmanglar. Ular: ko‘p so‘zlasam, ibodatim ijobat bo‘ladi, deb o‘ylaydilar.
8.Ularga o‘xshamanglar, chunki Otangiz nimalarga muhtojligingizni Undan so‘rashingizdan oldin biladi.
9.Sizlar esa bunday ibodat qilinglar:     Bizning osmondagi Otamiz!     Sening muqaddas isming ulug‘lansin.
10.Sening Shohliging kelsin.     Osmonda bo‘lgani kabi,     Yerda ham Sening irodang bajo kelsin.
11.Bugungi rizq-ro‘zimizni bergin.
12.Bizga gunoh qilganlarni biz kechirgandek,     Sen ham bizning gunohlarimizni kechirgin.
13.Bizni vasvasaga duchor qilmagin,     Ammo yovuz shaytondan xalos qilgin.     [Saltanat, kuch-qudrat va shon-shuhrat to abad Senikidir. Omin.]
14.Agar siz boshqalarning ayb-gunohlarini kechirsangizlar, samoviy Otangiz ham sizni kechiradi.
15.Biroq, agar siz boshqalarning ayb-gunohlarini kechirmasangizlar, Otangiz ham sizni kechirmaydi”.
16.“Ro‘za tutayotganingizda, ikkiyuzlamachilar kabi qovoq osiltirib yurmanglar. Ular ro‘za ekanlarini odamlarga bildirish uchun o‘zlarini avzoyi buzuq qilib ko‘rsatadilar. Sizlarga chinini aytayin: ular o‘zlariga yarashasini olib bo‘ldilar.
17.Lekin sen ro‘za tutganingda, o‘zingni yuvib-tarab yurgin,
18.toki ro‘za tutganing insonlarga emas, balki yashirin bo‘lgan Otangga oshkor bo‘lsin. Yashirin bo‘lganlarni ko‘ruvchi Otang esa seni aniq taqdirlaydi”.
19.“Bu dunyoda kuya va zang yeb ketadigan hamda o‘g‘ri teshib talaydigan xazinalarni jamlamanglar.
20.Aksincha, kuya va zang yeb ketmaydigan, o‘g‘ri teshib talamaydigan u dunyoning xazinalarini jamlanglar.
21.Xazinangiz qayerda bo‘lsa, yuragingiz ham o‘sha yerda bo‘lur.
22.Ko‘z – tanning chirog‘idir. Agar sening ko‘zing tiniq bo‘lsa, butun taning ham yorug‘ bo‘lur.
23.Ammo ko‘zing yomon bo‘lsa, butun taning ham qorong‘i bo‘lur. Agarda ichingdagi nur qorong‘i bo‘lib tursa, u qorong‘ilik qanchalik qo‘rqinchli bo‘lur!
24.Hech kim ikki xo‘jayinga xizmat qilolmaydi. U yo birini yomon ko‘rib, boshqasini sevadi, yoki biriga ixlos qo‘yib, boshqasini xorlaydi. Siz ham Xudoga, ham pulga birdek sig‘ina olmaysizlar”.
25.“Binobarin, sizga shuni aytaman: nima yeb, nima ichamiz, deb joningiz uchun, nima kiyamiz, deb taningiz uchun tashvishlanib yurmanglar. Jon ovqatdan, tan esa kiyimdan afzal emasmi?
26.Ko‘kda uchuvchi qushlarga qaranglar: ular na ekadi, na o‘radi, na omborga don yig‘adi. Shunga qaramay, samoviy Otangiz ularning rizqini beradi. Siz esa ulardan ancha a’loroq emasmisiz?
27.Sizlardan kim tashvishlanib, o‘z umrini bir lahza bo‘lsin uzaytira olar ekan?
28.Nega kiyim uchun tashvishlanasizlar? Dashtdagi piyozgullarning qanday o‘sishiga qarab, ibrat olinglar: ular na mehnat qilar, na charx yigirar.
29.Ammo sizlarga aytib qo‘yay: hatto podshoh Sulaymon ham o‘zining shuhrat cho‘qqisida bularning hech biriday kiyinmagan edi.
30.Agar Xudo bugun bor bo‘lib, ertaga o‘choqqa otiladigan dasht o‘tiga shunday zeb bergan bo‘lsa, sizni undan kam ko‘rarmidi, ey imoni sustlar?!
31.Shunday ekan, nima yeymiz, nima ichamiz, nima kiyamiz, deb tashvishlanib yurmanglar.
32.Majusiylar hadeb bularning g‘amida yurishadi. Lekin samoviy Otangiz siz bularning bariga muhtoj ekaningizni biladi-ku!
33.Siz avvalo Xudoning Shohligi va Uning irodasi payidan bo‘linglar, shunda bularning hammasi sizga qo‘shimcha qilib beriladi.
34.Binobarin, ertagi kun haqida tashvish tortmanglar. Ertaning tashvishi ertaning o‘ziga tegishlidir. Har bir kunning dardi o‘ziga yetar”.

Matthew VII
1.“Boshqalarni hukm qilmanglar, siz ham mahkum bo‘lmaysiz.
2.Sizlar qanday hukm qilsangiz, sizga ham shunday hukm o‘tkaziladi. Sizlar qanday o‘lchov bilan o‘lchasangiz, sizga ham shunday o‘lchov tatbiq etiladi.
3.Nega sen birodaring ko‘zidagi cho‘pni ko‘rasanu, lekin o‘z ko‘zingdagi xodani sezmaysan?
4.Sening ko‘zingda xoda bor ekan, qanday qilib birodaringga: “Kel, ko‘zingdagi cho‘pni chiqarib olay”, – deysan?
5.Ey ikkiyuzlamachi! Oldin o‘z ko‘zingdan xodani chiqarib ol, keyin birodaring ko‘zidan cho‘pni qanday chiqarmoq uchun ko‘zing ochiladi.
6.Muqaddas bo‘lgan narsani itlarga bermang, marvaridlaringizni cho‘chqalar oldiga tashlamang. Tag‘in bularni oyoq-osti qilib, so‘ngra o‘zingizni tilka-pora qilmasinlar!”
7.“So‘rab turing, sizga beriladi. Izlab turing, topasizlar. Taqillatib turing, sizga ochiladi.
8.Chunki har bir so‘ragan olar, izlagan topar, taqillatganga eshik ochilar.
9.Orangizda bir kimsa bormi, o‘g‘li undan non so‘raganda, unga tosh bersa?
10.Yoki baliq so‘raganda, unga ilon bersa?
11.Sizlar yovuz bo‘la turib, bolalaringizga yaxshi hadyalar berishni bilsangiz, boz ustiga osmondagi Otangiz Undan so‘raganlarga mo‘l-ko‘l ne’matni beradi!
12.Odamlar sizga qanday muomala qilishlarini istasangiz, siz ham ularga shunday muomalada bo‘ling. Tavrot va payg‘ambarlar ta’limotining mag‘zi shundadir”.
13.“Tor eshikdan kiringlar! Chunki halokatga eltuvchi yo‘l ko‘p enli, darvozasi esa kengdir. Ana, shu tomon yurayotganlar ko‘p.
14.Hayot sari eltuvchi yo‘l esa tang, eshigi juda tordir. Bu yo‘lni topadiganlar oz”.
15.“Soxta payg‘ambarlardan ehtiyot bo‘linglar! Ular sizning oldingizga qo‘y kiyimida keladilar, lekin ichlaridan yirtqich bo‘rilardir.
16.Ularni mevalaridan bilib olasizlar. Tikanakdan uzum, yoki yantoqdan anjir terisharmikan?
17.Har bir yaxshi daraxt yaxshi meva berar, yomon daraxt esa yomon meva berar.
18.Yaxshi daraxt yomon meva berolmas, yomon daraxt ham yaxshi meva berolmas.
19.Yaxshi meva bermaydigan har bir daraxt esa kesilib, olovga tashlanadi.
20.Shunday qilib, soxta payg‘ambarlarni mevalaridan bilib olasizlar.
21.Meni “Yo Rabbiy, yo Rabbiy” deb chaqirgani bilan har bir odam Osmon Shohligiga kiravermaydi. Bunga osmondagi Otamning irodasini bajo keltiruvchigina erishadi.
22.Qiyomat kunida ko‘plar Menga: “Yo Rabbiy, yo Rabbiy, bizlar Sening noming bilan bashorat qilmadikmi? Sening noming bilan jinlarni quvib chiqarmadikmi? Sening noming bilan ko‘pgina mo‘jizalar yaratmadikmi?” – deydilar.
23.O‘sha vaqtda Men ularning yuziga qarab: Men sizlarni hech qachon tanigan emasman. Ey badkirdorlar, Mening oldimdan ketinglar! – deyman”.
24.“Endi kim Mening bu so‘zlarimni eshitib, ularni bajo keltirsa, uni o‘z uyini tosh ustiga qurgan farosatli odamga o‘xshataman.
25.Yomg‘ir yog‘ib, sellar toshib, shamollar esib, u uyni bosib qolibdi. Lekin tosh ustiga o‘rnatilgani uchun qulamabdi.
26.Biroq kim Mening bu so‘zlarimni eshitib, ularni bajo keltirmasa, o‘z uyini qum ustiga qurgan farosatsiz odamga o‘xshaydi.
27.Yomg‘ir yog‘ib, sellar toshib, shamollar esib, u uyni bosib qolibdi. Uy esa qulab, yer bilan yakson bo‘libdi”.
28.Iso bu so‘zlarni aytib bo‘lgandan keyin, xaloyiq Uning ta’limotiga hayron qoldi.
29.Chunki Iso ularga ulamolar va farziylar kabi emas, balki qudratli kuch egasiday ta’sirchan ta’lim berar edi.

Matthew VIII
1.Iso tog‘dan tushgach, tumonat xaloyiq Uning orqasidan ergashdi.
2.Shu o‘rtada bir moxov Unga yaqinlashib, sajda qildi-da:     – Hazrat, agar istasang, meni moxovlikdan pok qila olasan, – dedi.
3.Iso qo‘lini uzatdi va unga tegizib:     – Istayman, pok bo‘l! – dedi. Moxov shu zahoti dardidan forig‘ bo‘ldi.
4.Iso unga:     – Ehtiyot bo‘l, buni hech kimga aytma. Lekin borib, o‘zingni ruhoniyga ko‘rsat va sog‘ayganingni tasdiqlatgin, Muso payg‘ambar buyurgan qurbonlikni keltirib ber, – dedi.
5.Iso Kafarnahum shahriga kirib kelayotganda, bir yuzboshi Uning oldiga keldi va yolvorib:
6.– Hazrat, mening xizmatkorim uyda shol bo‘lib g‘oyat qiynalib yotibdi, – dedi.
7.Iso unga:     – Men borib uni sog‘aytiraman, – dedi.
8.Yuzboshi javob berib:     – Hazrat! – dedi, – Kulbamga oyoq bosishing uchun men munosib emasman. Sen birgina so‘z aytsang, bas, xizmatkorim sog‘ayib ketadi.
9.Chunki men ham buyruqqa tobe odamman, shuningdek, mening buyrug‘imga bo‘ysunuvchi askarlarim ham bor. Biriga “ket” desam, ketadi. Boshqasiga “kel” desam, keladi. Biron xizmatkorimga “shuni qil” desam, qiladi.
10.Iso buni eshitgach hayron qoldi. Orqasidan ergashib kelayotganlarga:     – Sizlarga chinini aytayin, – dedi, – Men bunchalik buyuk ishonchni Isroilning biron joyida ham topmadim.
11.Sizlarga shuni aytaman:  qiyomatda sharqu g‘arbdan ko‘plar kelib, Osmon Shohligida Ibrohim, Is’hoq va Yoqub bilan birga ziyofatga o‘tirishadi.
12.Lekin Shoh ahlining o‘zlari esa tashqi qorong‘ilikka otiladilar. U yerda zor yig‘lab, tish g‘ichirlatadilar.
13.Keyin Iso yuzboshiga:     – Bor, sen ishonganingdek bo‘lsin, – dedi. Yuzboshining xizmatkori esa o‘sha zahoti sog‘ayib ketdi.
14.Iso Butrusning uyiga kelganda, uning qaynonasi isitmalab yotganini ko‘rdi.
15.Iso uning qo‘liga tegishi bilan isitmasi tushdi. Ayol esa turib, Unga xizmat qila boshladi.
16.Kech kirishi bilan, jinga chalingan bir talay kishini Isoning oldiga keltirishdi. U so‘z bilan yomon ruhlarni quvib chiqardi, dardga yo‘liqqanlarning hammasini sog‘aytirdi.
17.Shu tariqa Isha’yo payg‘ambarga vahiy bo‘lgan ushbu oyat bajo keldi:     “U bizning kasalliklarimizni ko‘tardi,     Dardlarimizni esa O‘zi chekdi”.
18.Iso atrofida ko‘p xaloyiqni ko‘rgach, shogirdlariga narigi tomonga suzib o‘tishni buyurdi.
19.Shu vaqtda bir ulamo Unga yaqinlashib:     – Ustoz, qayerga borma, men Sening orqangdan yuraman, – dedi.
20.Iso unga:     – Tulkilarning inlari bor, osmon qushlarining uyalari bor. Lekin Inson O‘g‘lining bosh suqadigan joyi yo‘q, – dedi.
21.Shogirdlardan boshqa biri Isoga:     – Hazrat, oldin borib otamni ko‘mib kelishimga ijozat ber, – dedi.
22.Lekin Iso unga:     – Sen Mening orqamdan yur. O‘liklarni qo‘y, ularni o‘zicha o‘lik bo‘lganlar ko‘msin, – dedi.
23.Iso qayiqqa tushganda, Uning ketidan shogirdlari ham tushishdi.
24.Qo‘qqisdan ko‘lda kuchli to‘fon ko‘tarildi, qayiq to‘lqinlar og‘ushida qoldi. Iso esa uyquda edi.
25.Shogirdlari Uning yoniga bordi-da, Uni uyg‘otishib:     – Yo Rabbiy, bizlarni qutqar, halok bo‘lyapmiz! – deyishdi.
26.Iso ularga:     – Hoy imoni sustlar, buncha qo‘rqoq bo‘lmasangiz?! – dedi. So‘ng turib, shamolga va ko‘lga do‘q urdi. Shu zahoti chuqur sukunat cho‘kdi.
27.Odamlar esa bir-biriga:     – Bu qanaqa kishiki, shamol ham, ko‘l ham Unga bo‘ysunsa? – deb hayratlanishdi.
28.Iso narigi qirg‘oqqa, Gergesa yurtiga yetib kelganida, qabriston lahadlaridan chiqib kelgan, jinga chalingan ikki kishi Unga ro‘baro‘ bo‘ldi. Ular juda vahshiy bo‘lganliklari uchun, hech kim bu yo‘ldan o‘tolmas edi.
29.Ular shunday baqira boshlashdi:     – Ey Xudoning O‘g‘li Iso, bizda nima ishing bor? Bu yerga bizlarni vaqtidan oldin qiynagani keldingmi?
30.Ulardan uzoqroqda katta to‘ng‘iz podasi o‘tlab yurgan edi.
31.Jinlar Isoga yolvorib:     – Agar bizlarni quvib chiqaradigan bo‘lsang, unda to‘ng‘iz podasiga yuborgin, – deyishdi.
32.Iso ularga:     – Boringlar! – deyishi bilanoq, ular odamlardan chiqib ketib, to‘ng‘iz podasiga kirib oldilar. Shu onda butun to‘ng‘iz podasi tik qiyalikdan ko‘l tomon yopirilib, suvda nobud bo‘ldi.
33.To‘ng‘iz boquvchilar esa qochib shaharga borishdi va yuz bergan hamma hodisani, shuningdek, jinga chalinganlar bilan bo‘lib-o‘tgan voqeani gapirib berishdi.
34.Shunda butun shahar aholisi Isoning qarshisiga chiqdi. Uni ko‘rgach, yurtlari hududidan chiqib ketishini iltimos qilishdi.

Matthew IX
1.Shundan keyin Iso qayiqqa tushib, ko‘lning berigi tomoniga qaytib suzib o‘tdi. U O‘z shahri –  Kafarnahumga kirib kelgan zahoti
2.Uning oldiga to‘shakda yotgan bir shol odamni ko‘tarib keldilar. Iso ularning ishonchini ko‘rib, sholga:     – Dadil bo‘l, bolam, gunohlaring kechirildi, – dedi.
3.Shunda ulamolardan ba’zilari o‘zlaricha: “Bu kufrlik qilyapti-ku!” – deyishdi.
4.Iso esa ularning mulohazalarini payqab, dedi:     – Nega sizlar ko‘ngillaringizdan yomon fikrlarni o‘tkazyapsiz?
5.“Gunohlaring kechirildi”, – deb aytish osonroqmi, yoki: “O‘rningdan turib yura qol”, – deb aytishmi?
6.Lekin Inson O‘g‘lining yer yuzida gunohlarni kechirish qudrati borligini ham bilib qo‘yinglar.     Shundan so‘ng Iso sholga qayrilib:     – O‘rningdan tur, to‘shagingni olib uyingga ket! – dedi.
7.Shol esa o‘rnidan turdi-da, to‘shagini olib o‘z uyiga ravona bo‘ldi.
8.Bu voqeani ko‘rgan xaloyiq o‘ta hayron bo‘lib, insonlarga bunday qudrat bergan Xudoni olqishladi.
9.Iso u yerdan o‘tayotganda, soliq yig‘adigan joyda o‘tirgan Matto ismli odamni ko‘rib qoldi-da, unga:     – Mening orqamdan yur! – dedi. U esa o‘rnidan qalqib, Isoning orqasidan yurdi.
10.Iso uyda yeb-ichib o‘tirar ekan, ko‘pgina soliqchilar va har xil gunohkor kishilar ham kelib, dasturxon atrofida Iso bilan shogirdlariga qo‘shilishdi.
11.Farziylar buni ko‘rib, Isoning shogirdlaridan:     – Nega Ustozingiz soliqchilaru gunohkorlar bilan birga yeb-ichib o‘tiribdi? – deb so‘radilar.
12.Iso buni eshitgach, ularga dedi:     – Sog‘lar emas, bemorlar tabibga muhtojdir.
13.Yaxshisi sizlar borib,  Tavrotdagi: “Men qurbon emas, rahm-shafqat istayman”, degan oyatning ma’nosini o‘rganib olinglar. Chunki Men taqvodorlarni emas, balki gunohkorlarni tavbaga chaqirgani kelganman.
14.U vaqt Yahyoning shogirdlari Isoning oldiga kelib so‘radilar:     – Bizlar va farziylar ko‘p ro‘za tutamiz-u, Sening shogirdlaring-chi, nega tutmaydilar?
15.Iso ularga dedi:     – Kuyov davrada bo‘lgan vaqtda to‘y ahli aza tutarmikin? Biroq kuyov ulardan judo bo‘lgan kunlar keladi, ana o‘shanda ro‘za tutadilar.
16.Hech kim eski kiyimga yangi matodan yamoq solmaydi. Chunki yangi yamoq eski kiyimdan so‘kilib, kiyimni battar sitib yuboradi.
17.Shuningdek, yangi sharobni ham eski meshga quymaydilar. Chunki eskining tagi tushadi, sharob to‘kiladi va mesh ham nobud bo‘ladi. Aksincha, yangi sharobni yangi meshga quyadilar, u ham, bu ham saqlab qolinadi.
18.Iso ularga bu so‘zlarni aytib turganda, qaysi bir jamoaboshi kelib, Isoga ta’zim qildi-da:     – Mening qizim hozir o‘ldi. Biroq Sen kelib unga qo‘lingni tekizsang, u yana tirilib ketadi, – dedi.
19.Iso o‘rnidan turib, shogirdlari bilan u odamning orqasidan bordi.
20.Shu payt o‘n ikki yildan beri qon ketishidan qiynalib yurgan bir ayol Isoga orqa tomondan yo‘lab, kiyimining etagiga qo‘l tegizdi.
21.U o‘zicha: “Agar kiyimiga bir tegib olsam bas, sog‘ayib ketaman”, – deb o‘ylagan edi.
22.Iso orqasiga o‘girilib, ayolni ko‘rgach:     – Dadil bo‘l, qizim, ishonching seni qutqardi, – dedi.     Ayol shu zahoti dardidan xalos bo‘ldi.
23.Iso boshliqning uyiga yetib, nay chaluvchilarni va qiy-chuv qilayotgan olomonni ko‘rgach:
24.– Bu yerdan tashqariga chiqinglar! Qizcha o‘lgan emas, uxlab yotibdi, – dedi.     Ular esa Uning ustidan kulishdi.
25.Olomon tashqariga chiqarilgandan so‘ng Iso ichkariga kirib, qizchaning qo‘lidan ushladi. Qizcha esa o‘rnidan turib ketdi.
26.Bu hodisa xabari mamlakat bo‘ylab ovoza bo‘ldi.
27.Iso u yerdan jo‘nab ketayotganda, ikki ko‘r Uning orqasidan ergashgancha dod solib:     – Ey Dovud O‘g‘li Iso, bizlarga rahm qil! – deb faryod chekishardi.
28.Iso uyga qaytganda, ko‘rlar Uning yoniga kelishdi. Iso ulardan so‘radi:     – Men xohishingizni bajo qilishga kuchim borligiga ishonasizlarmi?     – Ishonamiz, Hazrat! – deb javob berishdi ular.
29.Shunda Iso ularning ko‘zlariga tegib:     – Sizning ishonchingizga yarasha bo‘lsin, – dedi.
30.Shu bilan ularning ko‘zlari ochilib ketdi.     – Buni hech kim bilmasin, tag‘in! – deb Iso ularga qattiq tayinladi.
31.Ular esa u yerdan chiqiboq, butun mamlakat bo‘ylab U haqda ovoza tarqatib yuradigan bo‘lishdi.
32.U kishilar endi chiqib borayotganda, jin chalgan bir soqovni Isoning oldiga keltirishdi.
33.Iso jinni quvib chiqargandan keyin, soqov gapira boshladi. Xalq esa hayratda qolib:     – Isroilda bunday hodisa hech qachon bo‘lgan emas, – dedi.
34.Bunga farziylar:     – U jinlar boshlig‘ining kuchi bilan jinlarni quvib chiqaryapti-ku, – deb g‘ingshidilar.
35.Iso hamma shahar-qishloqlarni aylanadigan bo‘ldi. Mahalliy ibodatxonalarda ta’lim berib,  Xudoning Shohligi to‘g‘risidagi Xushxabarni e’lon qilar va odamlarning har xil dardu darmonsizliklarini davolar edi.
36.Xalq olomonini ko‘rib, Iso ularga achindi; chunki cho‘ponsiz qo‘ylarday dovdiragan va holdan toygan edilar.
37.O‘sha vaqtda Iso O‘z shogirdlariga dedi: “Hosil mo‘l, biroq yumushchilar oz.
38.O‘z hosilingni yig‘ib-teradigan yumushchilar yubor, deb hosil Egasiga iltijo qilinglar”.

Matthew X
1.Iso O‘zining o‘n ikki shogirdini yoniga chaqirib, odamlardan yomon ruhlarni quvib chiqarish va har qanday dardu illatni sog‘aytirish uchun ularga qudrat ato etdi.
2.Ushbu o‘n ikki havoriyning ismlari esa quyidagicha: birinchisi Butrus deb atalgan Simun va uning ukasi Idris, keyin Zabadiyning o‘g‘illari Yoqub bilan ukasi Yuhanno,
3.Filip, Bartolmey, To‘ma, soliqchi Matto, Alfeyning o‘g‘li Yoqub va Taddey deb atalgan Leviy,
4.vatanparvar Simun hamda Isoning xoini Yahudo Ishqariyot.
5.Iso bu o‘n ikkovini jo‘natib, buyruq berdi: “Majusiylar yo‘liga oyoq bosmanglar va samariyaliklarning biron shahriga kirmanglar.
6.Aksincha, adashgan qo‘ylarga o‘xshagan Isroil xalqi oldiga boringlar.
7.Yo‘lingiz qayga tushmasin, elga: “Osmon Shohligi yaqinlab qoldi”, – deb e’lon qilinglar.
8.Xastalarni sog‘aytiringlar, moxovlarni pok qilinglar, o‘liklarni tiriltiringlar, jinlarni quvib chiqaringlar. Tekin oldingizlar, tekin beringlar.
9.Belbog‘laringizga oltin, kumush yoki mis pul ham tugmanglar.
10.Yo‘l uchun na to‘rva, na bir juft ko‘ylak, na choriq va na hassa olinglar. Chunki mehnatkash o‘zining non-nasibasiga munosibdir.
11.Qaysi shahar yoki qishloqqa kirsangiz, u yerda o‘zingizga munosiblarnigina yo‘qlab boring va jo‘naguningizcha o‘sha yerda qolinglar.
12.Uyga kirayotganingizda uy ahliga salom beringlar.
13.Agar u uy ahli niyatingizga munosib bo‘lsa, ularning boshi salomat bo‘ladi. Agarda munosib bo‘lmasa, salomingiz sizga qaytib keladi.
14.Agar kim sizni qabul qilmasa va so‘zlaringizga quloq solmasa, u uydan yoki shahardan chiqib ketayotganingizda oyoqlaringizdan changni ham qoqib ketinglar.
15.Sizga chinini aytayin: qiyomat kunida bunday shahardan ko‘ra Sado‘m va G‘amo‘ra yerining ahvoli yengilroq bo‘ladi”.
16.“Mana, Men sizlarni bo‘rilarning orasiga qo‘ylar kabi yuboryapman. Siz ilonday ziyrak, kaptarday sodda bo‘linglar.
17.Insonlardan ehtiyot bo‘linglar; chunki sizlarni adliyaga topshirib, ibodatxonalarda kaltaklaydilar.
18.Mening nomim uchun sizlarni hokimlar va podshohlar qoshiga olib boradilar, siz esa ular va turli xalqlar oldida Mening guvohlarim bo‘lasizlar.
19.Sizni tutib berishayotganda esa nimani aytamiz, qanday gapiramiz, deb o‘ylab qayg‘urmanglar. Nima aytishingiz kerakligi o‘sha onda sizlarga uqtiriladi.
20.Chunki o‘zlaringiz emas, ichingizdagi Otangizning Ruhi gapiradi.
21.Aka ukasini, ota o‘g‘lini o‘limga topshiradi. Bolalar o‘z ota-onalariga qarshi chiqib, ularni o‘ldirtiradilar.
22.Mening nomim tufayli hamma sizlardan nafratlanadi. Lekin oxirigacha chidagan qutuladi.
23.Agar sizlarni bir shahardan quvsalar, boshqasiga qochib o‘tinglar. Sizlarga chinini aytayin: sizlar Isroilning shaharlarini aylanib chiqishga ulgurmasingizdan, Inson O‘g‘li  yer yuziga qaytib keladi.
24.Shogird o‘zining ustozidan yuqori bo‘lmas, xizmatkor o‘zining xo‘jayinidan yuqori bo‘lmas.
25.Shogirdga o‘zining ustoziday, xizmatkorga o‘zining xo‘jayiniday bo‘lsa kifoyadir. Agar uy egasiga iblis deb nom qo‘yishgan bo‘lsa, unda uy ahlini yana nimalar deyishmaydi!”
26.“Shunday qilib, ulardan qo‘rqmanglar! Chunki ochilmay qoladigan hech qanday yashirin narsa yo‘q, ma’lum bo‘lmaydigan hech qanday sir ham yo‘qdir.
27.Sizga qorong‘ilikda gapirayotganlarimni yorug‘likda aytaveringlar. Qulog‘ingizga shivirlab aytilayotganlarni tomlarning ustidan e’lon qilaveringlar.
28.Tanni o‘ldirib, jonni esa o‘ldira olmaydiganlardan qo‘rqmanglar. Yaxshisi, jonni ham, tanni ham jahannamda halok etishga qodir bo‘lgan  Xudodan qo‘rqinglar.
29.Ikkita chumchuq bir tangaga sotilmaydimi? Ammo Otangiz rozi bo‘lmasdan, ularning bittasi ham yerga tushmaydi.
30.Sizlarga kelganda, boshingizdagi sochlarning hammasi ham sanalgandir.
31.Shuning uchun qo‘rqmanglar, sizlar talay chumchuqlardan ko‘ra qadrliroqsiz”.
32.“Kimda-kim insonlar oldida Meni tan olsa, Men ham osmondagi Otamning oldida uni tan olaman.
33.Biroq, kim insonlar oldida Meni inkor etsa, Men ham osmondagi Otamning oldida uni inkor etaman.
34.Meni yer yuziga tinchlik keltirish uchun kelgan, deb o‘ylamanglar. Men tinchlik emas, balki qilich keltirgani kelganman.
35.Odamni otasidan, qizni onasidan, kelinni qaynonasidan ajratish uchun kelganman.
36.Odamning dushmanlari o‘z uyidagilar bo‘ladi.
37.Ota yoki onasini Mendan ortiq sevgan Menga loyiq emas. O‘g‘li yoki qizini Mendan ortiq sevgan Menga loyiq emas.
38.Kimki o‘z xochini olib, ortimdan ergashmasa, Menga loyiq emas.
39.O‘z jonini ayamoqchi bo‘lgan uni yo‘qotadi. Men uchun jonini yo‘qotgan esa jon topadi.
40.Sizni qabul qilgan Meni qabul qiladi. Meni qabul qilgan esa Meni Yuborganni qabul qilgan bo‘ladi.
41.Kim payg‘ambarni payg‘ambar deb qabul qilsa, u payg‘ambarga yarasha ehson oladi. Kim solihni solih deb qabul qilsa, u solihga yarasha ehson oladi.
42.Kimki shogirdlik hurmati deb, bularning hatto eng kichigiga bir piyola sovuq suvgina ichirsa ham, chindan sizlarga aytamanki, u ehsoniga sazovor bo‘lur”.

Matthew XI
1.Iso o‘n ikki shogirdiga ushbularni buyurib bo‘lgach, yaqin shaharlarda ta’lim berish va voizlik qilish uchun u yerdan jo‘nadi.
2.Zindonda yotgan Yahyo esa Masihning qilayotgan ishlarini eshitgach, o‘z shogirdlaridan ikkitasini Uning oldiga yuborib:
3.“Keladigan  Qutqaruvchi Senmisan, yoki biz boshqasini kutaylikmi?” – deb Undan so‘ratdi.
4.Iso javob berib ularga dedi: “Boringlar, eshitib ko‘rayotganlaringizni Yahyoga bildiringlar:
5.Ko‘rlar ko‘ryapti, cho‘loqlar yuryapti, moxovlar tuzalyapti, karlar eshityapti, o‘liklar tirilyapti va bechoralarga Xushxabar e’lon qilinyapti.
6.Meni deb vasvasaga tushmagan baxtlidir!”
7.Yahyoning shogirdlari jo‘nayotgan paytda, Iso xaloyiqqa Yahyo haqida gapira boshladi: “Nima ko‘rgani sahroga bordingizlar? Shamolda hilpirab turgan qamishnimi?
8.Axir, nima ko‘rgani chiqdingizlar? Nafis kiyim kiygan odamnimi? Nafis kiyinganlar podshoh saroylarida bo‘ladi-ku!
9.Axir, nima ko‘rgani chiqdingizlar? Payg‘ambarnimi? Ha, sizga aytamanki, payg‘ambardan ham ulug‘ bo‘lganni ko‘rdingizlar.
10.Bu kishi  Tavrotda yozilganning xuddi o‘zi:     “Men Sendan avval elchimni yuborarman,     U Sening oldingda yo‘l hozirlab yurar”.
11.Sizlarga chinini aytayin: ayol zotidan tug‘ilganlar orasida Yahyo payg‘ambardan buyugi chiqqan emas. Shunga qaramay, Osmon Shohligida hatto eng kichik hisoblangan ham undan kattadir.
12.Yahyo payg‘ambar maydonga kelgan kunlardan to hozirgacha Osmon Shohligiga tajovuz qilib kelmoqdalar; tajovuzkorlar dastasi uni bosib olishga zo‘r bermoqda.
13.Ma’lumki, Yahyogacha o‘tgan barcha payg‘ambarlar va shuningdek, Tavrot bitiklari bo‘lg‘usi hodisalar haqida oldindan darak berib kelgan.
14.Endi qabul qilishni istasangizlar, qaytib kelishi muqarrar bo‘lgan Ilyos payg‘ambar xuddi Yahyoning o‘zidir.
15.Kimning eshitar qulog‘i bo‘lsa, eshitsin!
16.Endi bu naslni kimga o‘xshatay? Bu nasl – maydonda o‘tirib, bir-biriga:
17.“Senlarga nay chaldik, o‘ynamadinglar,     Senlarga yig‘i chiqardik, dodlamadinglar”,– deb qichqirishadigan bolalarga o‘xshaydi.
18.Chunki Yahyo kelib, yemadi-ichmadi va uni “jin uribdi” deyaptilar.
19.Inson O‘g‘li kelib, yedi ham, ichdi ham va bu gal: “Ana kabobxo‘ru sharobxo‘r odamni ko‘ringlar, U soliqchilar va gunohkorlarning do‘sti ekan!” – deyishmoqda. Va lekin  ilohiy hikmat unga rioya qiluvchilar orqali tasdiqlanadi”.
20.Shu vaqt Iso mo‘jizalarining aksari namoyon bo‘lgan shaharlarga, tavba-tazarru qilmaganliklari uchun ta’na qila boshladi:
21.“Sening holingga voy, ey Horazin! Sening holingga voy, ey Baytsayda! Chunki sizlarda sodir bo‘lgan mo‘jizalar Tir va Sido‘n shaharlarida ro‘y berganda edi, ular allaqachon julga o‘ranib, kulga surkanib, tavba-tazarru qilgan bo‘lardilar.
22.Biroq sizlarga aytib qo‘yay: qiyomat kunida sizdan ko‘ra Tir va Sido‘nning holi yengilroq bo‘ladi.
23.Yo sen, ey ko‘kkacha yuksaluvchi Kafarnahum! Sen tamug‘gacha tushib ketursan. Chunki senda sodir bo‘lgan mo‘jizalar Sado‘m yerida sodir bo‘lganda edi, u yer shu kungacha saqlanib qolgan bo‘lar edi.
24.Biroq sizlarga aytib qo‘yay: qiyomat kunida sendan ko‘ra Sado‘m yerining ahvoli yengilroq bo‘ladi”.
25.O‘sha vaqtda Iso so‘zini davom ettirib dedi: “Ey Ota, yeru ko‘k Hukmroni! Sen bu ishlarni donoyu oqillardan yashirib, go‘daklarga ma’lum etganing uchun Senga hamdu sanolar aytaman.
26.Ha Ota, Sening ezgu xohishing shunday edi.
27.Otam Menga hamma narsani topshirgan. Otadan boshqa hech kim O‘g‘ilni bilmas. O‘g‘ildan boshqa hamda O‘g‘il bilim berishni istagandan boshqa hech kim Otani bilmas.
28.Ey og‘ir yuk ostida qiynalib, horib-tolgan hammalaringiz! Mening huzurimga keling, Men sizga orom beraman.
29.Mening bo‘yinturug‘imga o‘zingizni qo‘shing va Mendan o‘rganinglar. Chunki Men beozor va soddadilman. Shunday qilib, jonlaringiz taskin topar.
30.Chunki Men solgan bo‘yinturuq yumshoq, Men bergan yuk yengildir”.

Matthew XII
1.O‘sha kezlar bir shanba kuni Iso ekinzordan o‘tib borayotgan edi. Uning shogirdlari och bo‘lganidan, boshoqlarni uzib yeya boshlashdi.
2.Farziylar buni ko‘rib, Isoga:     – Ana, Sening shogirdlaring dam olish kunida qilish mumkin bo‘lmagan ishni qilyaptilar! – deyishdi.
3.– Nahotki sizlar Dovud va uning och qolgan hamrohlari nimalar qilganini o‘qimagan bo‘lsangiz? – dedi ularga Iso.
4.– Dovud Xudoning uyiga kirib, o‘zi va yonidagilarga ham taqiqlangan, faqat ruhoniylargina yeyishi mumkin bo‘lgan baxshida nonlarni yegan edi.
5.Yoki ma’baddagi ruhoniylar shanba kungi dam olish amrini buzsalar-da, gunohkor bo‘lmasliklarini Tavrotda o‘qimagansizmi?
6.Biroq Men sizlarga aytayinki, bu yerdagi Kimsa ma’baddan ham ulug‘dir.
7.Agar sizlar  Tavrotdagi: “Men qurbon emas, rahm-shafqat istayman” degan oyatga tushunganingizda, begunohlarni hukm qilmas edingizlar.
8.Chunki Inson O‘g‘li dam olish kunining ham hokimidir.
9.Iso u joydan nariga o‘tib, yahudiy ibodatxonasiga kirdi.
10.U yerda qo‘li shol bo‘lib qolgan bir odam bor edi. Isoni ayblash maqsadida Uni so‘roq qilishdi:     – Shanba kunida kasalni davolash mumkinmi?
11.Iso ularga aytdi:     – Sizdan qay biringiz bir qo‘yi bo‘laturib, agar qo‘y shanba kuni chuqurga tushib ketsa, uni tortib chiqarmaydi?
12.Inson esa qo‘ydan qanchalar ulug‘! Shunga ko‘ra, shanba kunida yaxshilik qilish mumkin.
13.Shunday qilib, Iso u odamga:     – Qo‘lingni uzat! – dedi. U esa uzatishi bilanoq, bu qo‘li boshqa qo‘liday soppa-sog‘ bo‘ldi-qoldi.
14.Farziylar esa shu zahot tashqariga chiqib, Isoni yo‘q qilishga til biriktirdilar. Iso buni bilib, u yerni tark etdi.
15.Tumonat xaloyiq Isoning ketidan ergashdi, U esa hamma kasallarini sog‘aytirdi.
16.O‘zini oshkor etmoqni ularga qat’iy man qildi.
17.Shu bilan Isha’yo payg‘ambarga kelgan quyidagi Xudo kalomi bajo bo‘ldi:
18.“Mana, Mening tanlagan O‘g‘lonim,     Mahbubim, ko‘nglim Unga nisor!     Men O‘z Ruhimni Unga berarman,     U esa elga adl e’lon etgay.
19.U talashmas, tortishmas ham,     Ko‘cha-ko‘yda sira baqirmas.
20.Sindirmagay bukik qamishni,     O‘chirmagay tutayotgan pilikni-da,     To adlu insofni o‘rniga qo‘yguncha.
21.Ellar esa Uning ismiga umid bog‘lar”.
22.Shundan so‘ng Isoning oldiga jinga chalinib ko‘r va soqov bo‘lgan kishini keltirishdi. Isoning shifolashi tufayli uning tili ham chiqdi, ko‘zi ham ochildi.
23.Bundan butun xaloyiq hayratlanib: “Bu Dovudning O‘g‘li – Masih emasmikan?” – dedi.
24.Farziylar buni eshitishgach: “U ins-jinslarning boshlig‘i – iblisning kuchi bilangina jinlarni quvib chiqaryapti-ku”, – dedilar.
25.Ularning o‘y-fikrlarini bilib, Iso ularga dedi: “O‘z ichidan bo‘linib ketgan har bir podshohlik xarob bo‘ladi, o‘z ichidan bo‘linib ketgan har bir shahar yoki uy abgor bo‘ladi.
26.Agar shayton shaytonni quvib chiqarsa, unda u o‘z-o‘zidan bo‘lingan bo‘ladi. Endi uning saltanati qanday tura oladi?
27.Agar Men jinlarni iblisning kuchi bilan quvib chiqarayotgan bo‘lsam, u holda sizlarning o‘g‘illaringiz kimning kuchi bilan quvib chiqaradi? Shu bois, ularning o‘zi sizlarni hukm qiladilar.
28.Magar Men Xudoning Ruhi bilan jinlarni quvib chiqarayotgan ekanman, u demak, Xudoning Shohligi sizlarga yetib kelgan.
29.Uyning egasi bo‘lgan baquvvat kishini avval bog‘lab qo‘ymasdan turib, birov uning uyiga kirib, mol-mulkini o‘g‘irlab keta olarmidi? Faqat shunday qilibgina uyni talash mumkin.
30.Kim Men bilan birga bo‘lmasa, Menga qarshidir. Kim Men bilan birga yig‘masa, sochadi.
31.Shuning uchun sizlarga aytaman: insonlarning har qanday gunohi va kufrligi kechiriladi. Lekin  Muqaddas Ruhni kufr qilganlar kechirilmaydi.
32.Kim Inson O‘g‘liga qarshi so‘z aytsa, kechiriladi. Lekin kim Muqaddas Ruhga qarshi so‘z aytsa, ikki dunyoda ham kechirilmaydi.
33.Yo daraxtni yaxshi der ekansiz, mevasini ham yaxshi deng. Yoki daraxtni yomon der ekansiz, mevasini ham yomon deng. Chunki har bir daraxt o‘z mevasidan bilinur.
34.Voy ilonlar zoti-yey! Sizlar yovuz bo‘la turib, qanday qilib yaxshi so‘zlay olasiz? Axir, odamning dilida nima bo‘lsa, tili o‘shani gapiradi-ku!
35.Yaxshi odam  yuragining yaxshilik xazinasidan yaxshilik chiqarur. Yomon odam  yuragining yomonlik xazinasidan yomonlik chiqarur.
36.Men sizga deymanki: insonlar aytadigan har bir bekor so‘zi uchun qiyomat kunida hisob beradilar.
37.Sen o‘z so‘zlaring asosida yo oqlanasan, yoki ayblanasan”.
38.Shunda ulamolar va farziylardan ba’zilari Isoga: “Ustoz, biz Sendan shularning biron bir dalilini ko‘rmoqchimiz”, – dedilar.
39.Iso ularga javoban dedi: “Bu yovuz va subutsiz nasl dalil izlayapti, lekin Yunus payg‘ambarning alomatidan boshqa unga dalil berilmaydi.
40.Yunus payg‘ambar uch kunu uch tun kit qornida bo‘lgani kabi, Inson O‘g‘li ham xuddi shunday uch kunu uch tun yer bag‘rida bo‘ladi.
41.Nineviya odamlari qiyomat kunida bu nasl bilan birga tirilib, uni mahkum etadilar. Chunki ular Yunusning va’zi sababli tavba-tazarru qilganlar. Va mana, Yunusdan buyukrog‘i shu yerdadir.
42.Janub malikasi qiyomat kunida bu nasl bilan birga ko‘tarilib, uni mahkum etadi. Chunki u Sulaymonning hikmatini tinglash uchun dunyoning olis burchidan kelgan edi. Va mana, Sulaymondan buyukrog‘i shu yerdadir.
43.Yovuz ruh insondan chiqib ketgandan so‘ng, rohat izlab suvsiz yerlarni aylanadi va topolmagach:
44.“Men chiqqan uyimga qaytib boraman”, – deydi. U uyga kelgach uni kimsasiz, supurilgan va yig‘ishtirilgan holda topadi.
45.O‘shanda borib, o‘zidan yovuzroq yana yettita ruhni o‘ziga ergashtiradi va uyga kirib yashaydilar. U odamning so‘nggi ahvoli esa avvalgidan battar bo‘ladi. Bu yomon nasl bilan ham shunday bo‘ladi”.
46.Iso xalq ommasiga hali gapirib turgan vaqtda, Uning onasi bilan ukalari kelib qolishdi. Ular tashqarida kutib turib, U bilan gaplashmoqchi bo‘lishdi.
47.Kimdir Isoga:     – Mana, onang va ukalaring tashqarida Sen bilan gaplashmoqchi bo‘lib turishibdi, – dedi.
48.Iso buni aytgan kishiga javob berib:     – Mening onam kim? Ukalarim kim? – dedi.
49.So‘ng qo‘li bilan shogirdlarini ko‘rsatib:     – Mana, Mening onam va ukalarim! – dedi.
50.– Kimda-kim osmondagi Otamning irodasini bajo keltirsa, u Mening ukam, singlim va onam bo‘ladi.

Matthew XIII
1.O‘sha kuni Iso uydan chiqib, ko‘l bo‘yida o‘tirdi.
2.Uning oldida anchagina xaloyiq to‘plangach, U qayiqqa tushib o‘tirdi. Bor xaloyiq esa qirg‘oqda Unga ko‘z tikdi.
3.Iso ularga masal yo‘li bilan ko‘p nasihatlar qildi:     “Urug‘ sepuvchi urug‘ sepgani chiqibdi.
4.Urug‘ sepayotganda ba’zi urug‘lar yo‘l yoqasiga tushibdi. Qushlar uchib kelib, ularni cho‘qib ketibdi.
5.Boshqa ba’zi urug‘lar esa tuprog‘i kam toshloqqa tushibdi. Tuproq sayoz bo‘lganidan, urug‘lar tez ko‘karib chiqibdi.
6.Biroq quyosh chiqqach, so‘lib, ildizi bo‘lmagani uchun qurib qolibdi.
7.Yana boshqa ba’zi urug‘lar tikanlar orasiga tushibdi. Tikanlar o‘sib, urug‘larni bo‘g‘ib qo‘yibdi.
8.Yana boshqa urug‘lar esa yaxshi yerga tushib, ba’zisi yuz, ba’zisi oltmish, ba’zisi o‘ttiz qat hosil beribdi.
9.Kimning eshitar qulog‘i bo‘lsa, eshitsin!”
10.Shogirdlar yaqinroq kelib, Isodan:     – Nega xalqqa masallar bilan gapiryapsan? – deb so‘radilar.
11.U ularga javob berib dedi:     – Chunki Osmon Shohligining sirlarini bilish qobiliyati sizlarga berilgan, ularga berilmagan.
12.Zero kimda bor bo‘lsa, unga yana beriladi va u mo‘lchilikda bo‘ladi. Ammo kimda yo‘q bo‘lsa, bori ham undan tortib olinadi.
13.Xalqqa masal bilan gapirishimning sababi shundaki, ular qarab turib ko‘rmaydilar, quloq solib turib eshitmaydilar va anglamaydilar.
14.Isha’yo payg‘ambarning karomati ularga juda to‘g‘ri keladi, mana Xudo shunday degan:     “Tinglab tursangiz-da, anglamaysizlar,     Qarab tursangiz-da, ko‘rolmaysizlar.
15.Bu xalqning dilini-chi yog‘ bosgan,     Arang eshitar quloqlari ham,     Ko‘zlarini esa yumib olganlar.     Ko‘z ko‘rsin deb, quloq eshitsin deb,     Dil farosatli bo‘lsin deb,     Menga iltijo qilsalar edi,     Men ularga shifo berar edim”.
16.Lekin ko‘zlaringiz ko‘rayotgan va quloqlaringiz eshitayotgan sizlar qanday baxtlisizlar!
17.Sizga chinini aytayin: ne-ne payg‘ambaru solihlar siz ko‘rayotganlarni ko‘rishni orzu qilganlar-u ko‘rolmaganlar, siz eshitayotganlarni eshitishni orzu qilganlar-u eshitolmaganlar.
18.“Endi sizlar urug‘ sepuvchi haqidagi masalni yaxshi tinglanglar.
19.Xudoning Shohligi to‘g‘risidagi kalomni eshitib, uqib olmagan har bir kishiga yovuz shayton kelib, uning yuragiga ekilgan ezgulik urug‘larini o‘g‘irlab ketadi. Yo‘l yoqasiga tushgan urug‘lar ana shularga ishoradir.
20.Toshloqqa sepilgan urug‘lar esa shunday kishini bildiradi: u kalomni eshitar-eshitmas sevinch bilan qabul qilaveradi.
21.Lekin ildizi yo‘q, beqaror kishi bo‘lgani uchun, kalom tufayli qayg‘u yoki quvg‘inga duchor bo‘lgan hamon vasvasaga tushib qoladi.
22.Tikanlar orasiga sepilgan urug‘lar esa shunday odamni bildiradi: u kalomni eshitsa-da, bu dunyoning tashvishlari va boylik rujui kalomni bo‘g‘ib tashlaydi va kalom samarasiz qoladi.
23.Yaxshi yerga sepilgan urug‘lar esa, kalomni eshitib uni uqib oladigan odamni bildiradi. Bunday kishi, albatta, samarali bo‘ladi; kimi yuz, kimi oltmish, kimi o‘ttiz qat hosil beradi”.
24.Iso ularga boshqa bir masalni keltirdi: “Osmon Shohligi o‘z dalasiga yaxshi urug‘ sepgan bir odamga o‘xshaydi.
25.Hamma uxlab yotganda, u odamning dushmani kelib bug‘doy orasiga begona o‘t urug‘larini sepib ketibdi.
26.Ekin ko‘karib boshoq chiqarganda, begona o‘tlar ham paydo bo‘libdi.
27.Yer egasining xizmatkorlari kelib:     – Xo‘jayin, siz dalangizga yaxshi urug‘ sepgan emasmidingiz? Endi bu begona o‘tlar qayerdan paydo bo‘ldi? – deb so‘rashibdi.
28.– Bu dushmanning ishidir, – debdi yer egasi.     – Istasangiz, biz borib ularni yulib tashlaymiz, – deyishibdi xizmatkorlar.
29.– Yo‘q, – debdi u, – sizlar begona o‘tlarni yulayotganda, ular bilan birga bug‘doyni ham yulib olishingiz mumkin.
30.O‘rim-yig‘im vaqtigacha qo‘yinglar, u ham, bu ham birga o‘saversin. O‘rim-yig‘im bo‘lgach, men o‘roqchilarga: “Oldin begona o‘tlarni o‘rib olinglar va bog‘-bog‘ qilib yoqishga tayyorlanglar. Bug‘doyni esa mening omborimga to‘plab qo‘yinglar”, deb aytaman”.
31.Iso ularga yana boshqa bir masalni aytib berdi: “Osmon Shohligi bir odam o‘z dalasiga sepib qo‘ygan xantal urug‘iga o‘xshaydi.
32.U barcha urug‘lardan kichik bo‘lsa-da, lekin yetilgach, hamma ko‘katlardan baland bo‘lib o‘sadi. U shunday daraxt bo‘ladiki, ko‘k yuzidagi qushlar uchib kelib, uning shoxlarini o‘zlariga uya qiladilar”.
33.Iso ularga boshqa bir masalni ham aytib berdi: “Osmon Shohligi bir ayol butun xamirni oshirish uchun uch tog‘ora unga qorishtirib solgan xamirturush burdasiga o‘xshaydi”.
34.Iso bularning hammasini xalqqa masallar bilan tushuntirdi. Masalsiz ularga hech narsani tushuntirmas edi.
35.Shu bilan payg‘ambarga vahiy bo‘lgan shu so‘z bajo keldi:     “Og‘zimni masallar aytmoqqa ochib,     Azaliy sirlardan voqif etaman”.
36.Shundan so‘ng Iso xaloyiqqa javob berib, uyga kirdi. Shogirdlari Uning oldiga kelib:     – Daladagi begona o‘tlar haqidagi masalni bizlarga tushuntirib bergin, – dedilar.
37.Iso ularga javoban dedi:     – Yaxshi urug‘ni sepgan – Inson O‘g‘lidir,
38.dala esa – dunyo. Yaxshi urug‘lar – Xudo hokimiyatidagi odamlar, begona o‘tlar esa – yovuz shayton hokimiyatidagi odamlardir.
39.Begona o‘tlarni sepgan dushman bo‘lsa – iblisdir. O‘rim-yig‘im – dunyoning oxiri, o‘roqchilar esa farishtalarga teng keladi.
40.Begona o‘tlarni qanday terib o‘tda yoqsalar, bu dunyoning oxirida ham shunday bo‘ladi.
41.Inson O‘g‘li O‘z farishtalarini yuboradi, ular esa gunohga sabab bo‘lgan va yomonlik qilib yurgan barchani Uning Shohligidan yig‘ib olib,
42.lovullab turgan o‘choqqa tashlaydilar. U yerda yig‘i-sig‘i va ohu nola bo‘ladi.
43.O‘shanda solihlar o‘z Otalarining Shohligida quyosh kabi porlaydilar. Kimning eshitar qulog‘i bo‘lsa, eshitsin!
44.“Yana Osmon Shohligi dalada yashirilgan xazinaga o‘xshar. Uni bir odam topib sir saqlabdi va juda sevinganidan borib, bor-yo‘g‘ini sotib, u dalani xarid qilibdi”.
45.“Yana Osmon Shohligi nodir marvarid izlayotgan bir savdogarga o‘xshar.
46.U qimmatbaho marvaridni topganda, borib bor-yo‘g‘ini sotib, marvaridni xarid qilibdi”.
47.“Yana Osmon Shohligi dengizga tashlangan va turli baliqlarni tutgan to‘rga o‘xshaydi.
48.To‘r to‘lgach, uni qirg‘oqqa tortib chiqarishibdi va o‘tirishib, yaxshi baliqlarni saralab idishlarga solishibdi, yomonlarini esa tashqariga tashlab yuborishibdi.
49.Dunyoning oxirida ham shunday bo‘ladi: farishtalar kelib, fosiqlarni solihlar orasidan ajratib,
50.ularni lovullab turgan o‘choqqa tashlaydilar. U yerda yig‘i-sig‘i va ohu nola bo‘ladi”.
51.Iso shogirdlaridan so‘radi:     – Bularning hammasiga tushundingizlarmi?     – Tushundik, – dedi ular.
52.Iso shogirdlariga:     – Demak, Osmon Shohligi to‘g‘risida ta’lim-tarbiya olgan har bir ulamo o‘z xazinasidan yangi va eski narsalar chiqaradigan uy egasiga o‘xshaydi, – dedi.
53.Iso bu masallarni aytib bo‘lgach, u yerdan ketdi.
54.O‘z vataniga kelib, yerli xalqning ibodatxonasida ta’lim bera boshladi. Ular esa hayratda qolib:     – Shunday donolik va mo‘jizakorlik qudrati Unga qayerdan nasib bo‘ldi ekan?
55.Duradgorning o‘g‘li emasmi O‘zi? Onasining ismi Maryam, ukalari esa Yoqub, Yusuf, Simun va Yahudolar emasmi?
56.Uning hamma singillari ham bizning oramizda-ku! Bularning barchasiga U qanday qilib erishdi ekan? – deyishdi.
57.Va g‘ashlanib, Uni rad qilishdi. Iso esa ularga:     – Payg‘ambar o‘z vatani va uyidan boshqa yerda e’tiborsiz bo‘lmas, – dedi.
58.Ularning e’tiqodsizligi sababli u yerda ko‘p mo‘jizalar ko‘rsatmadi.

Matthew XIV
1.O‘sha kezlarda viloyat hokimi Hirod Iso to‘g‘risidagi ovozalarni eshitib,
2.o‘zining amaldorlariga:     – Bu Yahyo payg‘ambar-ku, u qaytadan tirilibdi! Shuning uchun U orqali ajoyibotlar sodir bo‘lmoqda, – dedi.
3.Hirod o‘z ukasi Filipning xotini Hirodiya tufayli Yahyoni tutib kishanlagan va zindonga tashlagan edi.
4.Chunki Yahyo unga: “Bu xotinni olish sen uchun ravo emas”, – deb aytib yurgan edi.
5.Hirod Yahyoni o‘ldirmoqni istagan bo‘lsa-da, xalqdan qo‘rqardi. Chunki Yahyoni payg‘ambar deb hisoblashardi.
6.Hirodning tug‘ilgan kuni nishonlangan yig‘inda Hirodiyaning qizi o‘rtaga chiqib o‘ynadi va Hirodning ko‘nglini topdi.
7.Natijada Hirod u nimaiki so‘rasa, topmoqqa qasam ichib, unga va’da berdi.
8.Qiz esa onasining tashviqiga ko‘ra:     – Menga hoziroq laganda Yahyo payg‘ambarning boshini keltirib bering! – dedi.
9.Shoh xafa bo‘ldi-yu, lekin o‘zi bilan birga yeb-ichib o‘tirganlarning ko‘zi oldida qasam ichganligi uchun, bu iltimosning bajarilishini buyurdi.
10.Zindonga odam yuborib, Yahyoning boshini oldirdi.
11.Uning boshini laganda keltirib qizga berdilar, qiz esa onasiga olib borib berdi.
12.Yahyoning shogirdlari kelib, uning jasadini olib ko‘mdilar. Keyin borib Isoga xabar berdilar.
13.Iso buni bilib olgach, bir O‘zi qayiqqa tushib, u yerdan xilvat joyga suzib ketdi. Xaloyiq buni eshitib, shaharlardan piyoda yo‘lga tushib, Uning orqasidan ergashdi.
14.Iso qayiqdan chiqib, tumonat odamni ko‘rdi. Ularga achindi va ularning xastalariga shifo berdi.
15.Oqshom tushgach, shogirdlari Uning yoniga kelib dedilar:     – Bu yerlar yovon ekan, endi vaqt kech bo‘lib qoldi. Xaloyiqqa ruxsat bergin, qishloqlarga borib o‘zlariga ovqat sotib olsinlar.
16.Lekin Iso ularga:     – Ular ketishlari kerak emas, sizlar ularga ovqat beringlar, – dedi.
17.– Bu yerda bizning beshta non va ikkita balig‘imiz bor xolos, – deyishdi Unga.
18.– Ularni bu yerga, Menga keltiringlar, – dedi Iso.
19.So‘ng U xaloyiqqa o‘t ustiga yonboshlashlarini buyurdi. Beshta non bilan ikkita baliqni olib, osmonga qarab duo qildi. Nonlarni sindirib shogirdlariga berdi, ular esa xaloyiqqa tarqatishdi.
20.Hammalarining qorni to‘ydi. Ortib qolgan burda nonlarni terib olishganda, to‘la o‘n ikki savat chiqdi.
21.Yeganlar esa xotinlar va bolalardan tashqari besh mingga yaqin kishi edi.
22.Iso shogirdlarini o‘sha zahoti qayiqqa tushirib, narigi tomonga suzib o‘tishga majbur qildi. Ungacha O‘zi odamlarga ruxsat beradigan bo‘ldi.
23.U xaloyiqni jo‘natib bo‘lgandan keyin, tanho O‘zi ibodat qilish uchun toqqa chiqdi. Kech kirganda, u yerda yolg‘iz O‘zi qoldi.
24.Qayiq esa ko‘lning o‘rtasida bo‘lib to‘lqinlarda chayqalar, yoqimsiz shamol esmoqda edi.
25.Subhidamda Iso ko‘l tomondan shogirdlari yoniga keldi.
26.Ular esa Uning ko‘l ustida yurib kelayotganini ko‘rib, dahshatga tushdilar.     – Bu bir sharpa! – deb qo‘rquvdan qichqirib yubordilar.
27.Lekin Iso shu zahot ular bilan muloqotga kirib:     – Dadil bo‘linglar, bu Men, qo‘rqmanglar! – dedi.
28.Butrus gapga kirib:     – Yo Rabbim, agar bu Sen bo‘lsang, menga buyruq ber, men suv ustida yurib Sening yoningga boray! – dedi.
29.Iso:     – Kel! – dedi. Butrus esa qayiqdan chiqib, suv ustidan yurgancha Isoning yoniga yo‘l oldi.
30.Lekin kuchli shamolni ko‘rib, o‘takasi yorildi. U cho‘ka boshlagach:     – Yo Rabbim, meni qutqar! – deb baqirdi.
31.Iso o‘sha zahoti qo‘lini uzatib, uni ushlab qoldi-da:     – Ha, imoni sust, nega sen ikkilanding? – dedi.
32.Ular qayiqqa o‘tishlari bilanoq shamol tindi.
33.Qayiqdagilar esa Isoga sajda qilib:     – Haqiqatan ham Sen Xudoning O‘g‘lisan! – deyishdi.
34.Ko‘ldan suzib o‘tib, Genisaret qirg‘og‘iga kelib to‘xtashdi.
35.U yerning odamlari Isoni tanib qolishdi. Butun tevarak-atroflarga odam yuborib, biron dardga chalinganlarning hammasini Uning oldiga yig‘ishdi.
36.Aqalli kiyimining etagiga tegish uchun Undan iltimos qilishdi, tekkanlar esa dardlaridan xalos bo‘ldi.

Matthew XV
1.O‘shanda Quddusdan ba’zi ulamolar va farziylar Isoning oldiga kelib, savol berdilar:
2.– Sening shogirdlaring nega ota-bobolar urf-odatini buzib yuribdi? Hatto ovqatlanayotganda ham ular qo‘llarini yuvishmaydi!
3.Iso ularga javob berib dedi:     – Nega sizlar ham o‘z urf-odatingizni deb Xudoning amrini buzib yuribsizlar?
4.Xudo  Tavrotda shunday amr bergan: “Ota-onangni hurmat qil”, va “Ota-onasini haqorat qilgan albatta o‘ldirilsin”.
5.Ammo sizlar: “Agar kim ota yoki onasiga: “Mening senga yordamim Xudoga bag‘ishlangan”, – desa,
6.“u ota yoki onasini hurmat qilmasa ham bo‘ladi”, – deysizlar”. Shunday qilib, siz o‘zingizning urf-odatingizni deb Xudoning amrini bekor qildingizlar.
7.Ey munofiqlar! Siz haqda karomat qilib aytgan Isha’yo payg‘ambarning ushbu so‘zlari to‘g‘ri chiqdi:
8.“Bu xalq Menga yaqinlashar faqat og‘izda,     Va Meni hurmatlar faqat tilida.     Lekin dili esa Mendan uzoqdur.
9.Ular Meni behuda sano etur,     Insonlar amru ta’limin o‘rgatib”.
10.Keyin Iso xalqni yoniga chaqirib, ularga dedi:     – Menga quloq solib, miyaga joylang!
11.Og‘izga kiradigan narsa emas, balki og‘izdan chiqadigan narsa insonni harom qiladi.
12.Shunda shogirdlari kelib Isoga:     – Bilyapsanmi, farziylar bu so‘zni eshitgach vasvasaga tushdilar, – deyishdi.
13.Iso javob berib dedi:     – Samoviy Otam o‘tqazmagan har bir o‘simlik tag-tomiri bilan sug‘urib tashlanadi.
14.Ularni qo‘yinglar, ular ko‘rlarning ko‘r yo‘lboshchilaridir. Agar ko‘r ko‘rni yetaklab yursa, unda ikkovi ham chohga tushib ketar.
15.Bunga javoban Butrus:     – Bizga boyagi masalni tushuntirib ber! – dedi.
16.Iso dedi:     – Sizlar ham hanuzgacha anglamadingizmi?
17.Og‘izga kiradigan har bir narsa qoringa o‘tib, kerak joydan chiqib ketishini hali ham tushunmadingizmi?
18.Biroq og‘izdan chiqadigan narsalar esa yurakdan chiqadi. Ana shular insonni harom qiladi.
19.Yomon fikrlar, qotillik, fahshu zino ishlari, o‘g‘rilik, soxta guvohlik va haqoratlar bari yurakdan chiqadi.
20.Yuvilmagan qo‘llar bilan ovqat yeyish insonni harom qilmaydi, ana shular insonni harom qiladi.
21.Iso u yerdan chiqib, Tir va Sido‘n yurtiga ketdi.
22.O‘sha tevarakdan kan’onlik bir ayol Isoni qarshilab:     – Ey Hazrat, Dovudning O‘g‘li, menga rahm qil! Qizimni jin juda qattiq qiynayapti, – deb faryod chekdi.
23.Lekin Iso unga bir og‘iz so‘z ham javob bermadi. Shogirdlari kelib:     – Uni qo‘yib yubor, u orqamizdan dodlab yuribdi, – deb Isodan iltijo qildilar.
24.Iso esa javob berib:     – Men faqat Isroil xalqining adashgan qo‘ylari huzurigagina yuborilganman, – dedi.
25.Shunda ayol yaqinroq kelib:     – Ey Hazrat, menga yordam ber! – deb Isoga sajda qildi.
26.Iso:     – Bolalardan nonni olib itlarga tashlash yaxshi emas, – degan javobni qaytardi.
27.Ayol:     – Xuddi shunday, Hazrat, lekin itlar ham xo‘jayinlarining dasturxonidan tushgan ushoqlarni yeydilar-ku! – dedi.
28.Iso buni eshitib, ayolga:     – Ey ayol, sening ishonching buyuk, sen tilagandek bo‘lsin, – dedi. Ayolning qizi esa o‘sha zahoti sog‘ayib ketdi.
29.Iso u yerdan o‘tib, Jalila ko‘li atroflariga keldi. Toqqa chiqib, bir oz o‘tirdi.
30.Huzuriga tumonat odam yig‘ildi. Ular o‘zlari bilan birga cho‘loq, ko‘r, soqov va boshqa ko‘pgina mayib-majruhlarni olib kelib, Isoning oyoqlari oldiga qo‘ydilar. Iso esa ularni sog‘aytirdi.
31.Soqovlarning gapirayotganini, mayiblarning sog‘lom bo‘lib ketayotganini, cho‘loqlarning yurib, ko‘rlarning ko‘zlari ochilayotganini xalq ko‘rib, hayron bo‘ldi va Isroilning Xudosiga hamd-sano aytdi.
32.Iso shogirdlarini yoniga chaqirib ularga:     – Xaloyiqqa achinaman, chunki uch kundir Mening oldimda turibdi va yeydigan hech narsasi yo‘q. Men ularga ovqat bermay jo‘natib yuborishni istamayman, chunki yo‘lda darmonsizlanib qoladilar, – dedi.
33.Shogirdlari Unga:     – Bu yovonda shuncha kishini to‘ydiradigan yemakni qayerdan topamiz? – deyishdi.
34.– Qancha nonlaringiz bor? – so‘radi Iso.     – Yettita non va ozgina balig‘imiz bor, – dedilar.
35.Shundan keyin Iso xaloyiqqa yerga o‘tirishni buyurdi.
36.Yettita non va baliqlarni olib, shukrona duosini aytib sindirdi va shogirdlariga berdi, shogirdlari esa butun xaloyiqqa tarqatdi.
37.Hammalarining qorni to‘ydi. Ortib qolgan non burdalari naq yetti savat bo‘ldi.
38.Xo‘randalar esa xotinlar va bolalardan tashqari to‘rt ming kishi edi.
39.Iso xaloyiqqa ruxsat berdi va qayiqqa tushib, Magdala atroflariga keldi.

Matthew XVI
1.Farziy va sadduqiy mazhabidagilar Isoni sinash maqsadda Uning oldiga kelib, osmondan alomat ko‘rsatishini so‘radilar.
2.Iso esa ularga javoban dedi: “Oqshom tushgach, siz: “Osmon qizil ekan, havo ochiq bo‘ladi”, – deysizlar.
3.Ertalab esa: “Osmon qizil-qoramtir ekan, bugun havo buzuq bo‘ladi”, – deysizlar. Voy munofiqlar-ey! Ko‘k yuzini aniqlay olasiz-u, nega zamonning alomatlarini aniqlay olmaysizlar?
4.Bu buzuq va besubut avlod dalolatni-ku izlaydi, ammo Yunus payg‘ambarning alomatidan boshqa unga biror bir dalolat bo‘lmaydi”.     Shunday deb, Iso ularni qoldirib ketdi.
5.Narigi qirg‘oqqa yetib kelgan shogirdlar o‘zlari bilan non olishni unutibdilar.
6.Iso ularga:     – Qaranglar, farziylar bilan sadduqiylarning xamirturushidan ehtiyot bo‘linglar! – dedi.
7.Ular esa: “Buni non olmaganimiz uchun aytdi, chog‘i”, deb ko‘ngillaridan o‘tkazdilar.
8.Iso buni bilib, ularga dedi:     – Ey imoni sustlar! O‘zingizcha nega: o‘zimiz bilan non olmadik, deb andisha qilyapsizlar?
9.Hali ham anglamadinglarmi? Beshta nonni besh ming kishi yeb, necha savat non burdalarini yig‘ishtirib olganingizni eslamayapsizlarmi?
10.Yoki yettita nonni to‘rt ming kishi yeb, necha savat yig‘ishtirib olganingizni-chi?
11.Men sizlarga: “Farziylar bilan sadduqiylarning xamirturushidan ehtiyot bo‘linglar”, – deb aytganim bu non haqida emasligini qanday qilib tushunmadinglar?
12.Shundan keyin shogirdlar, Iso ularga nonning xamirturushidan emas, balki farziylar bilan sadduqiylarning ta’limotidan ehtiyot bo‘lish kerakligini aytganini tushundilar.
13.Filip Kesariyasi atroflariga kelgan Iso O‘z shogirdlaridan so‘radi:     – Odamlar Meni, Inson O‘g‘lini, kim deb hisoblaydilar?
14.– Ba’zilari Yahyo payg‘ambar deb, boshqalari Ilyos payg‘ambar deb, yana birlari esa Yeremiya yoki bo‘lak payg‘ambarlardan biri deb hisoblaydilar, – dedi shogirdlar.
15.Iso ulardan:     – Sizlar-chi, Meni kim deb hisoblaysizlar? – deb so‘ragach,
16.Simun Butrus javob berib dedi:     – Sen barhayot Xudoning O‘g‘li – Masihsan!
17.Iso Butrusga javoban dedi:     – Sen baxtiyorsan, ey Yunus o‘g‘li Simun! Bu sirni sen o‘z uquv-idroking bilan uqqaning yo‘q, balki osmondagi Otam senga ochib bergan.
18.Men ham senga shuni aytib qo‘yay: sening tosh degan isming bor va Men O‘z ummatimni bu tosh ustida bunyod etaman, jahannam kuchlari esa undan ustun chiqmas.
19.Osmon Shohligining ochqichlarini senga beraman. Yer yuzida sen nimani bog‘lasang, osmonda ham bog‘langan bo‘ladi. Yer yuzida sen nimani yechsang, osmonda ham yechilgan bo‘ladi.
20.Shundan so‘ng Iso O‘zining Masih ekanini biror kimsaga aytmoqni shogirdlariga qat’iy man etdi.
21.Shu vaqtdan boshlab, Iso shogirdlariga O‘zining Quddusga borishi, oqsoqollar, oliy ruhoniylar va ulamolar qo‘lida ko‘p azob chekib, o‘ldirilishi, uchinchi kuni esa tirilishi kerakligini oshkor etadigan bo‘ldi.
22.Butrus Uni chetga olib ta’na qila boshladi:     – Xudo xayringni bersin, Rabbim! Bu narsalar Sening boshingga tushmas, – dedi.
23.Iso esa Butrusga qarab:     – Yo‘qol ko‘zimdan, shayton! – dedi. – Sen Meni yo‘ldan uryapsan, chunki sen Xudoning ishlarini emas, balki inson ishlarini o‘ylayapsan.
24.Keyin Iso O‘z shogirdlariga dedi:     – Agar kim Menga ergashishni istasa, o‘zidan kechsin va o‘z xochini ko‘tarib, orqamdan yursin.
25.Kim o‘z jonini ayamoqchi bo‘lsa, uni yo‘qotadi. Lekin kim Men uchun jonini yo‘qotsa, jon topadi.
26.Agar inson butun dunyoni egallasa-yu, o‘z joniga zarar yetkazsa, bundan qanday naf ko‘radi? Yoki inson o‘z joni evaziga qanday to‘lov toparkan?
27.Inson O‘g‘li O‘z Otasining ulug‘vorligida, farishtalari bilan kelishida, har kimni o‘z qilmishiga yarasha taqdirlaydi.
28.Sizlarga chinini aytayin: bu yerda turganlardan ba’zilari borki, ular Inson O‘g‘lining saltanatli Shoh bo‘lib kelayotganini ko‘rmaguncha, o‘lim ko‘rmaydilar.

Matthew XVII
1.Oradan olti kun o‘tgandan keyin Iso tanho Butrus, Yoqub va uning ukasi Yuhannoni yoniga olib, baland bir toqqa olib chiqdi.
2.U yerda, ularning ko‘z o‘ngida Isoning qiyofasi o‘zgarib ketdi. Uning yuzi quyoshday porlab, kiyimlari esa nurday oppoq tus oldi.
3.Birdaniga ularga Muso bilan Ilyos payg‘ambarlar ko‘rinib, Iso bilan suhbatlashayotganday tuyuldi.
4.Buni Butrus ko‘rib, Isoga:     – Rabbim! Bizlar uchun bu joy juda yoqyapti. Agar istasang, shu yerda uchta chayla quraylik: birisi Senga, birisi Musoga, birisi Ilyosga...
5.U gapini tugatmasdanoq, nur yog‘ilib turgan bir bulut ularni qoplab oldi. Bulut ichidan esa bir ovoz keldi:     – Bu Mening sevikli O‘g‘limdir, Undan mamnunman. Unga quloq solinglar!
6.Shogirdlar buni eshitgach, vahimaga tushib, yerga yuz tuban yiqildilar.
7.Iso esa kelib ularga qo‘l tegizdi-da:     – Turinglar, qo‘rqmanglar! – dedi.
8.Ular boshlarini ko‘tarib, yolg‘iz Isodan boshqa hech kimni ko‘rmadilar.
9.Tog‘dan tushayotganlarida, Iso shogirdlariga:     – Inson O‘g‘li qaytadan tirilib kelmaguncha, ko‘rganlaringizni hech kimga aytmanglar, – deb tayinladi.
10.Shogirdlari Undan so‘radilar:     – Nega ulamolar, oldin Ilyos payg‘ambar kelishi kerak, deb aytadilar?
11.Iso javob berib ularga dedi:     – Bu to‘g‘ri, oldin Ilyos payg‘ambar kelib, hamma narsani yo‘lga qo‘yadi.
12.Lekin Men sizlarga shuni aytaman: Ilyos allaqachon kelgan. Ammo odamlar uni tanimay, u bilan istaganlarini qilishdi. Xuddi shunga o‘xshab, Inson O‘g‘li ham odamlar qo‘lida azob chekishi muqarrardir.
13.Shunda shogirdlar Iso ularga Yahyo payg‘ambar haqida gapirganligini angladilar.
14.Ular xaloyiq yoniga kelganlarida, bir odam Isoning oldiga kelib tiz cho‘kdi-da:
15.– Hazrat, – dedi, – o‘g‘limga rahming kelsin! Uning tutqanog‘i bor, u juda azobda qoldi. Dam olovga, dam suvga tashlanadi.
16.Bolamni Sening shogirdlaringga ko‘rsatdim, ammo ular uni tuzatisholmadi.
17.Iso javob berib:     – Ey imonsiz, buzuq nasl-ey! Qachongacha sizni yoqlayveraman? Qachongacha sizga chidayin? Bolani bu yerga, Mening oldimga keltiringlar! – dedi.
18.Iso jinga do‘q urgach, u boladan chiqib ketdi. Bola o‘sha zahoti tuzaldi.
19.So‘ngra shogirdlari Isoning yakka qolganda oldiga kelib:     – Nega biz jinni quvib chiqarolmadik? – deb so‘rashdi.
20.Iso ularga:     – E’tiqodsizligingiz uchun! – dedi. – Chindan, sizlarga aytamanki: agar bir xantal doniday ishonchingiz bo‘lsa-yu, bu toqqa: “Bu yerdan u yerga ko‘ch”, – deb aytsangizlar, u ko‘chadi. Sizga hech bir narsa imkonsiz bo‘lmaydi.
21.[Biroq bu toifa jinlar ibodat va ro‘zadan boshqa narsa bilan chiqmas.]
22.Ular Jalilaga qaytib kelgandan so‘ng, Iso shogirdlariga dedi:     – Inson O‘g‘li odamlar qo‘liga tutib berilishi muqarrardir.
23.Uni o‘ldiradilar va U uchinchi kuni qaytadan tiriladi.     Shogirdlar juda xafa bo‘ldilar.
24.Ular Kafarnahumga kelganlarida, ikki diramlik ma’bad solig‘ini yig‘uvchilar Butrusning oldiga kelib:     – Sizlarning Ustozingiz ma’bad solig‘ini to‘lamaydimi? – deb so‘radilar.
25.Butrus:     – To‘laydi! – dedi.     U uyga kelgach, Iso oldinroq gap ochib dedi:     – Simun, sening fikring qanday? Bu dunyo podshohlari soliq yoki bojni kimdan oladilar? Vatan o‘g‘illaridanmi yoki begonalardanmi?
26.– Begonalardan-da, – dedi Unga Butrus. Iso javob berdi:     – Unday bo‘lsa, vatan o‘g‘illari soliqdan ozod ekan-da.
27.Shunga qaramay, biz ularni vasvasaga solmaylik. Sen ko‘lga borib qarmoq tashla. Birinchi ilingan baliqni olib og‘zini ochsang, to‘rt diramlik tangaga ko‘zing tushadi. Tangani olib, Men va o‘zing uchun soliq to‘lovi sifatida ularga ber.

Matthew XVIII
1.Shu kez shogirdlar Isoning oldiga kelib:     – Osmon Shohligida kim buyuk? – degan savolni berdilar.
2.Iso yoniga bir bolani chaqirib, uni o‘rtalarida turg‘izib:
3.– Sizlarga chinini aytayin, – dedi. – Agar siz yo‘lingizdan qaytib, bolalarday bo‘lmasangiz, Osmon Shohligiga sira kirolmaysizlar.
4.Shunday qilib, kim bu bola kabi o‘zini past olib yursa, Osmon Shohligida eng buyuk bo‘ladi.
5.Kim shunday bir bolani Mening nomimdan qabul qilsa, Meni qabul qilgan bo‘ladi.
6.“Kimki Menga ishongan bu kichiklardan birontasini yo‘ldan ozdirsa, uning bo‘yniga ulkan tegirmon toshini osib dengiz chuqurligiga cho‘ktirilishi u uchun yaxshiroq bo‘lar edi.
7.Vasvasalar dastidan bu dunyoning holiga voy! Vasvasalar kelishi shaksizdir, lekin kim orqali kelsa, o‘sha odamning holiga voy!
8.Agar qo‘ling yoki oyog‘ing seni yo‘ldan ozdirsa, uni kesib tashla. Senga ikki qo‘lu ikki oyog‘ing bilan abadiy o‘tga tashlanishdan ko‘ra, mayib yoki cho‘loq bo‘lib abadiy hayotga erishganing yaxshiroqdir.
9.Agar ko‘zing seni yo‘ldan ozdirsa, uni o‘yib tashla. Senga ikki ko‘zing bilan o‘tli jahannamga tashlanishdan ko‘ra, bir ko‘z bilan abadiy hayotga erishganing yaxshiroqdir”.
10.“Ehtiyot bo‘linglar, bu kichiklardan birontasini ham xor qilmanglar. Men sizga shuni aytaman: osmonda ularning farishtalari doimo samoviy Otamning jamolini ko‘rib turadilar.
11.[Inson O‘g‘li esa adashib gumroh bo‘lganlarni qutqarish uchun kelgan.]
12.Sizlarning fikringiz qanday? Agar bir odamning yuzta qo‘yi bo‘lib, ulardan biri adashib qolsa, to‘qson to‘qqizini tog‘larda qoldirib, adashib qolganni izlab ketmaydimi?
13.Agarda uni topib olsa bormi, sizga rostini aytsam, adashmagan to‘qson to‘qqiztasidan ko‘ra, shu bir qo‘y uchun u ko‘proq sevinadi.
14.Shunga o‘xshab, osmondagi Otangiz bu kichiklardan birining ham halok bo‘lishini istamaydi”.
15.“Agar birodaring senga qarshi gunoh qilsa, uning oldiga borib, faqat yuzma-yuz gapirib, aybini unga ko‘rsat. Agar senga quloq solsa, sen birodaringni qaytarib olgan bo‘lasan.
16.Agar senga quloq solmasa, o‘zing bilan yana bir yoki ikki kishini olib bor, toki  Tavrotda yozilganidek “aytiluvchi har bir so‘z ikki yoki uch shohidning guvohligi bilan tasdiqlansin”.
17.Agar ularga ham quloq solmasa, imonlilar jamoatiga ayt. Agar imonlilar jamoatiga ham quloq solmasa, uni kofir yoki tamagir qatorida sana.
18.Sizlarga chinini aytayin: yer yuzida sizlar nimaiki bog‘lasangizlar, osmonda ham bog‘langan bo‘ladi. Yer yuzida nimaiki yechsangizlar, osmonda ham yechilgan bo‘ladi.
19.Sizlarga yana shuni ham aytay: agar yer yuzida sizdan ikki kishi yakdil bo‘lib, qandaydir bir narsani so‘rashsa, Mening osmondagi Otam ularning tilagini bajaradi.
20.Qayerda ikki yoki uch kishi Mening nomim uchun yig‘ilsa, Men shu yerda ularning o‘rtasida bo‘laman”.
21.Shu vaqtda Butrus kelib Isoga: “Rabbim, – dedi, – agar birodarim menga qarshi gunoh qilsa, men necha marta uni kechirayin? Yetti marta kechsam yetarmi?”
22.Iso unga dedi: “Senga yetti marta emas, balki yetmish karra yetti marta, deyapman.
23.Binobarin, Osmon Shohligi bandalari bilan hisob-kitob qilishni istagan bir podshohga o‘xshaydi.
24.Hisoblashishni boshlaganda, undan o‘n ming oltin yombi qarzdor bo‘lgan bir bandani uning qoshiga keltiribdilar.
25.Lekin qarz to‘lashga hech narsasi bo‘lmagani uchun, podshoh unga o‘zini, xotinini, bolalarini va butun mol-mulkini sotib, qarzini to‘lashni buyuribdi.
26.Banda esa yerga yiqilib, podshohiga ta’zim qilib:     – Podshohim, sabr qiling, men sizga hammasini to‘layman, – debdi.
27.Bu bandasiga rahmi kelib, podshoh uni qo‘yib yuboribdi va qarzini kechirib yuboribdi.
28.U banda esa tashqariga chiqib, o‘zidan yuz kumush tanga qarzdor bo‘lgan bir sherigini uchratib, uni ushlab olibdi-da:     – Mendan olgan qarzingni qaytar! – deb bo‘g‘a boshlabdi.
29.Sherigi esa uning oyoqlariga yiqilib:     – Sabr qil, men senga hammasini to‘layman, – deb yolvoribdi.
30.Biroq u bunga ko‘nmabdi, borib, qarzini to‘lamagunicha sherigini zindonga qamatib qo‘yibdi.
31.Uning sheriklari bu voqeani ko‘rib, juda xafa bo‘lishibdi va borib, podshohga hamma bo‘lib-o‘tganni xabar qilishibdi.
32.Shunda podshoh bandasini oldiga chaqirib:     – Ey yovuz banda! – debdi. – Menga yolvorganing uchun, men sening barcha qarzingdan kechdim.
33.Men senga rahm qilganimday, sen ham sherigingga rahm qilsang bo‘lmasmidi?
34.G‘azablangan podshoh hamma qarzini to‘lamaguncha bandasini azob beruvchilarning qo‘liga topshiribdi.
35.Shuningdek, agar sizlarning har biringiz o‘z birodaringizning gunohini chin ko‘ngildan kechirmasangiz, Mening samoviy Otam ham sizlarga xuddi shu yo‘lni tutadi”.

Matthew XIX
1.Iso bu so‘zlarni aytib bo‘lgach, Jalilani tark etib, Yahudiya hududiga, O‘rdun daryosining narigi tomoniga keldi.
2.Tumonat xaloyiq Uning ketidan ergashib yurdi. Iso u yerda xastalarga shifo berdi.
3.Isoni sinash niyatidagi ba’zi farziylar Uning oldiga kelib:     – Erkak har qanday sababga ko‘ra o‘z xotinidan ajralishi mumkinmi? – degan savolni berdilar.
4.Iso ularga javoban:     –  Tavrotda o‘qimagansizlarmi? – dedi. – Parvardigor boshdanoq odamlarni erkak va ayol qilib yaratdi
5.va dedi: “Er kishi ota-onasini qoldirib, o‘z xotiniga yopishib qoladi va ikkovi bir tan bo‘ladi”.
6.Shunga ko‘ra ular endi ikki emas, balki bir tan hisoblanadilar. Xudo birga qo‘shganini bandasi ajratmasin.
7.Ular Isoga:     – Unday bo‘lsa, Muso nima uchun: “Erkak xotini bilan ajralsa, taloq xatini yozib bersin”, deb amr etganlar? – deyishdi.
8.U ularga dedi:     – Bag‘ri tosh odamlar bo‘lganingiz uchun Muso sizlarga xotinlaringiz bilan ajralishga ijozat bergan. Lekin boshdan bunday emas edi.
9.Men sizlarga shuni aytayin: kim bevafolikdan boshqa sabab tufayli xotinidan ajralib, o‘zgaga uylansa, zino qilgan bo‘ladi. Shuningdek, eridan ajralgan xotinga uylangan ham zino qilgan bo‘ladi.
10.Shogirdlar Isoga:     – Agar erkakning xotiniga nisbatan shunday majburiyati bo‘lsa, uylanmagan yaxshiroq ekan-da! – deyishdi.
11.Iso ularga:     – Bu so‘zni hamma ham hazm etolmaydi, – dedi. – Kimgaki nasib bo‘lsa, u hazm eta oladi.
12.Ba’zi kishilarning onadan tug‘ma erkakligi zaifdir. Boshqalar esa odamlar tomonidan axta qilinadilar. Yana boshqalar Osmon Shohligi yo‘lida uylanishdan voz kechadilar. Uddalagan bu gaplarning mag‘zini chaqsin.
13.Shunda Iso ularning peshanalariga qo‘llarini qo‘yib duo qilishi uchun, Uning oldiga bolalarni keltirishdi. Shogirdlari yetaklab keluvchilarni koyiy boshlagach,
14.Iso dedi:     – Bolalarni qo‘yinglar, Mening oldimga kelishlariga to‘sqinlik qilmanglar. Zero Osmon Shohligi shundaylarnikidir.
15.Ularning peshanalarini silab, u yerdan jo‘nab ketdi.
16.Shu mahal bir kishi Isoning yoniga kelib:     – Valine’mat Ustozim! Abadiy hayot nasib bo‘lishi uchun qanday savobli ish qilmog‘im lozim? – deb so‘radi.
17.Iso unga dedi:     – Nega sen Mendan savobli ish haqida so‘rayapsan? Birgina Xudodan boshqa hech kim savob egasi emas. Agar boqiy hayotga erishmoq istasang, ilohiy amrlarga rioya qil.
18.– Qaysilariga? – deb so‘radi u. Iso dedi:     – “Odam o‘ldirma. Zino qilma. O‘g‘rilik qilma. Soxta guvohlik berma.
19.Ota-onangni hurmat qil. O‘zgani o‘zing kabi sev”, degan amrlarni-da.
20.Yigit Unga dedi:     – Men bularning hammasini yoshligimdan saqlab kelaman. Menga yana nima yetishmaydi?
21.Iso unga:     – Agar komil bo‘lishni istasang, bor, hamma mol-mulkingni sotib, pulini kambag‘allarga tarqat. Shundagina ko‘kda xazinang bo‘lur. Va kel, Mening ortimdan ergash, – dedi.
22.Yigit bu so‘zlarni eshitib, qayg‘u ichida u yerdan chiqib ketdi. Chunki uning pul-dunyosi ko‘p edi.
23.Iso shogirdlariga:     – Sizga chinini aytayin: boy odamning Osmon Shohligiga kirishi qiyin bo‘ladi.
24.Yana sizga aytaman: boy odamning Xudo Shohligiga kirishidan ko‘ra, tuyaning igna teshigidan o‘tishi osondir, – dedi.
25.Shogirdlari buni eshitib, chandon taajjublandilar va:     – Unday bo‘lsa, kim najot topa olarkan? – deb so‘radilar.
26.Iso ularga ko‘zlarini tikib:     – Odamlarga bu imkonsiz, lekin Xudoga hamma narsa mumkindir, – dedi.
27.Bu so‘zga javoban, Butrus Isoga dedi:     – Mana, biz hamma narsani qoldirib, Sening orqangdan ergashib keldik. Buning evaziga biz nima toparmiz?
28.Iso ularga dedi:     – Sizga chinini aytayin: yangi dunyoda Inson O‘g‘li O‘zining ulug‘vor taxtida o‘tirganida, Mening orqamdan ergashib kelgan sizlar ham o‘n ikkita taxtga o‘tirib, Isroilning o‘n ikki qabilasini hukm qilasizlar.
29.Men uchun uy-joy, aka-uka, opa-singil, ota-ona, xotin-bola yoki yer-mulkini tashlab ketgan har bir kishi bulardan yuz hissa ortiqrog‘ini topib, abadiy hayotga noil bo‘lajak.
30.Lekin ko‘p birinchi bo‘lganlar oxirgi, oxirgilar esa birinchi bo‘ladilar.

Matthew XX
1.“Shunday qilib, Osmon Shohligi uzumzoriga erta saharda mardikorlar yollagani chiqqan bog‘ egasiga o‘xshaydi.
2.U mardikorlar bilan kuniga bir kumush tanga berishga kelishib, ularni o‘zining uzumzoriga yuboribdi.
3.Soat to‘qqizlarda u yana chiqib, bozor maydonida bekor turgan boshqa odamlarni ko‘rib,
4.ularga:     – Sizlar ham mening uzumzorimga boringlar, men sizlarga tegishli haqingizni beraman, – debdi. Ular esa boribdilar.
5.Tush chog‘i va soat uchga yaqin u tag‘in chiqib, yana shunday qilibdi.
6.Soat beshlarda chiqib, bekor turgan yana boshqalarni ko‘ribdi-da:     – Nega sizlar bu yerda kun bo‘yi bekor turibsizlar? – deb so‘rabdi.
7.Ular esa:     – Hech kim bizlarni ishga yollamadi-da, – debdilar. Shunda bog‘ egasi:     – Sizlar ham mening uzumzorimga boringlar, tegishli haqingizni olasizlar, – debdi.
8.Kech bo‘lgach, uzumzor egasi o‘zining hosilotiga:     – Mardikorlarni chaqirib, ularga oxirgisidan boshlab birinchisigacha xizmat haqlarini bergin, – deb buyuribdi.
9.Shunday qilib, soat beshlarda ish boshlaganlar bir kumush tangadan olishibdi.
10.Birinchi kelganlar esa ko‘proq olamiz, deb o‘ylashibdi. Ammo ular ham bir kumush tangadan olishibdi.
11.Ular xizmat haqini olgach, bog‘ egasiga norozilik bildira boshlashibdi:
12.– Bu oxirgi kelganlar bir soatgina ishladi, siz esa ularni kunning issig‘iyu mashaqqatini tortgan bizlar bilan teng ko‘rdingiz.
13.Bunga javoban bog‘ egasi ulardan biriga:     – Do‘stim, men senga nohaqlik qilganim yo‘q. Sen men bilan bir kumush tangaga kelishgan edingmi?
14.Endi haqingni olib, boraver. Men senga bergancha aqchani bu oxirgi kelganga ham bersam, nima bo‘pti?
15.O‘z pulimni xohlagancha istifoda qilish o‘z ixtiyorimda emasmi? Yoki mening saxiyligimni ko‘rolmayapsanmi? – debdi.
16.Shunga o‘xshab,  oxiratda ham oxirgilar birinchi va birinchilar esa oxirgi bo‘ladilar. [Chunki da’vat etilganlar ko‘p, ammo tanlanganlar ozdir.]”
17.Iso Quddusga qarab yo‘l olar ekan, o‘n ikki shogirdini alohida chaqirib, ularga dedi:
18.“Hozir Quddusga boryapmiz va Inson O‘g‘li oliy ruhoniylar bilan ulamolarga tutib beriladi. Ular esa Uni o‘limga mahkum etadilar.
19.Haqoratlash, qamchilash va xochga mixlash uchun Uni majusiylarga topshiradilar. Uchinchi kuni esa U qaytadan tirilajak”.
20.Shunda Zabadiylar oilasining onasi o‘g‘illari bilan birga Isoning huzuriga keldi. Nimadir so‘ramoqchi bo‘lib, Unga ta’zim qildi.
21.Iso ayoldan so‘radi:     – Sen nima istaysan?     – Sening Shohligingda bu mening ikki o‘g‘limning biri o‘ng tomoningda va biri chap tomoningda o‘tirishlarini buyurgin! – dedi Unga ayol.
22.Iso javob berib dedi:     – Sizlar nima so‘rayotganingizni bilmaysizlar. Men ichajak hasratli taqdir sharobini icha olasizlarmi?     – Ichamiz! – dedi ular.
23.Iso ularga:     – Sizlar-ku Mening kosamdan ichib, hasratlarimni chekasizlar, ammo Mening o‘ng va chap tomonimda o‘tirishga ruxsat berish Mening ixtiyorimda emas. Otam bu o‘rinni kimlarga tayyorlagan bo‘lsa, ularga buyuradi, – dedi.
24.Boshqa o‘n shogird buni eshitgach, ikki aka-ukaga achchiqlana ketishdi.
25.Iso esa ularni yoniga chaqirib, dedi:     – Bilasizlarki, dunyo xalqlari ustidan saltanatli podshohlar bor, el ustidan otabeklar hokimlik qiladi.
26.Ammo sizning orangizda bunday bo‘lmasin. Orangizda kim katta bo‘lishni istasa, sizga xizmatkor bo‘lsin.
27.Orangizda kim birinchi bo‘lishni istasa, sizga qul bo‘lsin.
28.Zero Inson O‘g‘li ham O‘ziga xizmat qildirish uchun emas, balki O‘zi xizmat qilish va O‘z jonini fido qilib, ko‘plarni qutqarish uchun kelgan.
29.Ular Yerixo shahridan jo‘nayotganlarida, ko‘p xalq Isoning orqasidan ergashib bordi.
30.Yo‘l chekkasida o‘tirgan ikki ko‘r Iso ularning oldidan o‘tib borayotganini eshitgach:     – Ey Hazrat, Dovud O‘g‘li, bizlarga rahm qil! – deb baqira boshladilar.
31.Xaloyiq ularni jim bo‘lishga majbur qilsa-da, lekin ular ovozlarini yanada balandroq qilib:     – Ey Hazrat, Dovud O‘g‘li, bizlarga rahm qil! – deb yolvordilar.
32.Iso to‘xtab, ularni yoniga chaqirdi-da:     – Sizlar Mendan nima istaysizlar? – deb so‘radi.
33.Ular:     – Hazrat, ko‘zlarimiz ochilsin! – deyishdi.
34.Isoning ularga rahmi kelib, ko‘zlariga qo‘l tegizdi. Shu onda ularning ko‘zlari ochilib ketdi. Ular Isoning ortidan ergashdilar.

Matthew XXI
1.Quddusga yaqinlashishib, Zaytun tog‘i etagidagi Baytfagiya qishlog‘iga yetib kelishdi. Iso ikki shogirdini yana yo‘lga solib:
2.“Qarshingizdagi qishloqqa boringlar, shu zahot bog‘lab qo‘yilgan urg‘ochi eshakni va uning yonida xo‘tikni ko‘rasizlar. Ularni yechib, Mening oldimga keltiringlar.
3.Agar kimdir sizga biror nima desa, “Bular Rabbimizga kerak, U ko‘p o‘tmay ularni qaytarib yuboradi”, – deb javob beringlar”, – dedi.
4.Bu sodir bo‘lganlarning hammasi payg‘ambarga vahiy bo‘lgan ushbu oyat bajo kelishi uchun ro‘y berdi:
5.“Sion qiziga aytingizkim:     Bir mocha eshakka minib,     Xo‘tikka mingashib kamtarona,     Sening Podshohing kelar yoningga”.
6.Shogirdlar yo‘lga tushib, Iso ularga buyurganiday qildilar.
7.Eshak bilan xo‘tikni keltirib, ularning ustiga kiyimlarini yukladilar. Iso esa minib oldi.
8.Xalqning ko‘pchilik qismi o‘z kiyimlarini yo‘lga poyandoz qildi. Ba’zilari esa daraxt shoxlarini kesib, yo‘lga to‘shadilar.
9.Oldda va orqada yurayotgan xaloyiq:     “Dovud O‘g‘li mangu yashasin!     Xudovand nomidan Kelayotgan muborak!     Ko‘klardan najot yuborgil!”– deb hayqirishar edi.
10.Iso Quddusga kirib kelganda, butun shahar: “Bu kim bo‘ldi?” – deb harakatga keldi.
11.Xaloyiq esa: “Bu Jalilaning Nosira shahridan bo‘lgan Iso payg‘ambar!” – deb ta’kidladi.
12.Iso Xudo ma’badiga kirib, ma’badda oldi-sotdi qilayotgan hammani quvib chiqardi. Sarroflarning xontaxtalarini va kaptar sotuvchilarning kursilarini ag‘darib yubordi.
13.Iso ularga:     –  Tavrotda: “Mening uyim ibodat uyi atalgay”, – deb yozilgan. Sizlar esa uni qaroqchilar uyasiga aylantirib yuboribsizlar!
14.Ma’badda Isoning oldiga ko‘rlar va cho‘loqlar keldi. U esa ularga shifo berdi.
15.Lekin oliy ruhoniylar va ulamolar Isoning qilayotgan ajoyib ishlarini hamda ma’badda: “Dovud O‘g‘li mangu yashasin!” deb hayqirayotgan bolalarni ko‘rib, darg‘azab bo‘ldilar.
16.– Bular nima demoqdalar, eshityapsanmi? – deyishdi Unga. Iso ularga:     – Ha! – dedi. – Nahotki sizlar: “Go‘dak va chaqaloqlar og‘zidan Sen madhiya yaratding”, – degan oyatni hech qachon o‘qimagan bo‘lsangiz?
17.So‘ng Iso ularni qoldirib, shahardan chiqdi va Baytaniyaga borib, u yerda tunadi.
18.Ertalab Iso shaharga qaytib kelayotganda och qoldi.
19.Yo‘l chetida bir anjir daraxtini ko‘rib, uning yoniga keldi. Iso barglardan boshqa hech narsa topmay, daraxtga:     – Bundan keyin senda abadiy meva bitmasin! – dedi. Anjir daraxti esa shu onda qurib qoldi.
20.Buni ko‘rgan shogirdlar hayratga tushib:     – Qanday qilib anjir daraxti darhol qurib qoldi? – dedilar.
21.Iso ularga javoban:     – Sizlarga chinini aytayin, – dedi, – Agar ishonchingiz qat’iy bo‘lib, shubhalanmasangiz, bu anjir daraxti bilan sodir bo‘lganni ado etish u yoqda tursin, hatto bu toqqa: “Ko‘taril-da, dengizga otil”, – desangiz, aytganingiz bo‘ladi.
22.Sizlar ibodat qilib, ishonch bilan nimaiki so‘rasangiz, erishasizlar.
23.Iso ma’badga kirib ta’lim berayotganda, oliy ruhoniylar va xalq oqsoqollari Uning oldiga kelib:     – Sen bu ishlarni qanday huquq bilan qilyapsan? Senga bunday vakolatni kim bergan? – deb so‘radilar.
24.Iso ularga javob berib dedi:     – Men ham sizga bir savol berayin. Agar Menga javob bersangizlar, shunda Men ham bu ishlarni qanday vakolat bilan qilayotganimni sizlarga aytaman.
25.Yahyo payg‘ambar odamlarni suvda tavba qildirish uchun kimdan vakolat olgan edi? Xudodanmi yoki insondanmi?     Ular esa o‘zaro mulohaza yurita boshladilar: “Agar Xudodan desak, U bizlarga: “Nega unga ishonmadingiz?” – deb aytadi.
26.Agar insondan desak, xalqdan qo‘rqish kerak, chunki xalqning bari Yahyoni payg‘ambar deb hisoblaydi-ku”.
27.Nihoyat Isoga:     – Bilmaymiz, – deb javob berdilar. Iso esa ularga:     – Men ham bularni qanday vakolat bilan qilayotganimni sizga aytmayman, – dedi.
28.“Sizlarning fikringiz qanday? Bir odamning ikki o‘g‘li bor ekan. U birinchisiga kelib:     – O‘g‘lim, bugun borib uzumzorimizda ishla, – debdi.
29.Ammo u:     – Istamayman! – deb so‘z qaytaribdi. Keyin pushaymon bo‘lib, boribdi.
30.U odam ikkinchi o‘g‘liga kelib, yana shunday debdi. Bunisi javob berib:     – Xo‘p xo‘jayin, boraman, – debdi-yu, lekin bormabdi.
31.Ikkovidan qaysi biri otasining xohishini bajo keltirgan bo‘ladi?”     Isoga: “Birinchisi”, – dedilar.     U ularga: “Sizlarga chinini aytayin, – dedi. – Sayoqlaru fohishalar Xudoning Shohligiga sizlardan oldin erishmoqdalar.
32.Chunki Yahyo payg‘ambar sizning oldingizga to‘g‘ri yo‘lni o‘rgatib keldi va sizlar unga ishonmadingiz, sayoqlar va fohishalar esa ishondi. Sizlar-chi, buni ko‘rgandan keyin ham pushaymon qilmadingiz, ishonmadingiz”.
33.“Endi boshqa bir masalni eshiting: bir yer egasi bor ekan. U uzumzor yaratib, atrof-tevaragini panjara bilan o‘rab, ichida iskanja va qo‘riqchi minorasi quribdi-da, uzumzorni bog‘bonlarga ijaraga tashlab, o‘zi vaqtincha boshqa mamlakatga ketibdi.
34.Hosil mavsumi yaqinlashgach, o‘zining mahsulini olish uchun bog‘bonlarning oldiga xizmatkorlarini yuboribdi.
35.Bog‘bonlar esa uning xizmatkorlarini tutishibdi va kimini urib, kimini o‘ldirib, kimini esa toshbo‘ron qilishibdi.
36.Bog‘ egasi bu gal avvalgidan ham ko‘proq boshqa xizmatkorlarini yuboribdi. Bog‘bonlar esa ular bilan ham shunday qilishibdi.
37.Oxirida bog‘ egasi:     – O‘g‘limni hurmat etarlar, – deb ularning oldiga o‘z o‘g‘lini yuboribdi.
38.Lekin bog‘bonlar o‘g‘lini ko‘rib, bir-biriga:     – Bu merosxo‘r-ku, qani uni o‘ldirib, merosiga ega bo‘laylik, – deyishibdi.
39.Uni tutib, uzumzordan tashqariga chiqarib, o‘ldirishibdi.
40.Shunday qilib, uzumzorning egasi qaytib kelganda, bu bog‘bonlarni nima qilar ekan?”
41.Tinglayotganlar Isoga: “Bu yovuz odamlarni yovuzlarcha yo‘q qilib, uzumzorini esa mavsumida hosilini terib turadigan boshqa bog‘bonlarga ijaraga beradi”, – dedilar.
42.Iso ularga dedi: “Nahotki siz Zaburdagi bu so‘zni hech o‘qimagan bo‘lsangizlar?     “Binokorlar keraksiz deb tashlagan tosh     Naq binoning peshtoqidan joy oldi.     Bu Xudovand irodasi tufaylidir,     Bizga esa ajoyibot timsolidir”.
43.Shuning uchun sizlarga aytamanki, Xudoning Shohligi sizdan olinib, tegishli hosilini yetishtiruvchi xalqqa beriladi.
44.Kimki bu toshga yiqilsa, parchalanib ketadi. Tosh kimning ustiga tushsa, uni ezib yuboradi”.
45.Oliy ruhoniylar va farziylar Isoning masallarini tinglagan sayin, ular o‘zlari haqida aytilganini payqadilar.
46.Ular Isoni qo‘lga tushirishga intilayotgan bo‘lsalar-da, xalqdan qo‘rqar edilar. Chunki xalq Isoni payg‘ambar deb hisoblar edi.

Matthew XXII
1.Iso masallar bilan gapini davom ettirib, xalqqa xitoban dedi:
2.“Osmon Shohligi o‘zining o‘g‘liga nikoh to‘yi qilgan bir podshohga o‘xshaydi.
3.Podshoh to‘yga taklif etilganlarni chaqirish uchun xizmatkorlarini yuboribdi. Ular esa kelishni istamabdilar.
4.Podshoh yana boshqa xizmatkorlarini yuborib:     – Taklif etilganlarga aytinglarki, men ziyofat dasturxonini tayyorlab qo‘ydim, ho‘kizlaru bo‘rdoqilarim so‘yildi, hammasi tayyor. To‘yga kelaveringlar! – debdi.
5.Biroq ular yana nazarga ilmay, biri o‘zining dalasiga, boshqasi bozor-o‘charga ketibdi.
6.Qolganlar esa podshoh xizmatkorlarini tutib, xo‘rlab, o‘ldirishibdi.
7.Podshoh buni eshitib, g‘azablanibdi. Qo‘shinlarini yuboribdi-da, qotillarni tig‘dan o‘tkazib, shaharlarini kulga aylantiribdi.
8.Keyin u qolgan xizmatkorlariga:     – Nikoh to‘yi tayyor, lekin taklif etilganlar bunga munosib emas ekanlar.
9.Shuning uchun chorrahalarga borib, kimni topsangizlar, to‘yga chaqiringlar, – deb buyuribdi.
10.Bu xizmatkorlar yo‘lga chiqib, uchratganlarining hammasini – yomonlarni ham, yaxshilarni ham to‘plashibdi. To‘yxona mehmonlarga to‘lib ketibdi.
11.Podshoh mehmonlarni ko‘rish uchun kirganda, u yerda nikoh kiyimida kiyinmagan bir odamni ko‘ribdi
12.va undan:     – Do‘stim, nikoh kiyimisiz bu yerga qanday kirding? – deb so‘rabdi, u indamabdi.
13.Shunda podshoh malaylariga buyruq berib:     – Uning qo‘l-oyoqlarini bog‘lab, tashqariga, qorong‘ilikka tashlanglar. U yerda yig‘i-sig‘i va ohu voh bo‘ladi, – debdi.
14.Shunga o‘xshab,  Xudo da’vat etganlar ko‘p, ammo tanlanganlar ozdir”.
15.Shundan keyin farziylar borib, Isoni U aytadigan biron so‘zi orqali ilintirish chorasini maslahatlashib oldilar.
16.Ular o‘z shogirdlarini Hirod tarafdorlari bilan birga Isoning oldiga yuborishdi. Bular Isoga:     – Ustoz, – deyishdi, – Biz bilamizki, Sen haqiqatgo‘ysan va Xudoning haq yo‘lini o‘rgatib yuribsan. Kimlargadir ma’qul bo‘lishni o‘ylab o‘tirmaysan, hech kimni yuz-xotir qilmaysan ham.
17.Endi bizlarga ayt-chi, Sening fikring qanday? Qaysarga soliq to‘lash dinga muvofiqmi, yoki yo‘qmi?
18.Lekin Iso ularning shumligini bilib:     – Munofiqlar! – dedi, – Nega Meni sinab ko‘rmoqchisizlar?
19.Qani, Menga soliqqa to‘lanadigan tangani ko‘rsatinglar-chi.     Ular Isoga bir dinor keltirgach,
20.– Bu surat va yozuv kimniki? – deb so‘radi.
21.– Qaysarniki, – dedilar.     – Unday bo‘lsa, Qaysarning haqini Qaysarga, Xudoning haqini Xudoga beringlar, – dedi Iso.
22.Buni eshitganlarida hayron bo‘ldilar va Isoning oldidan uzoqlashdilar.
23.Qiyomat yo‘q, deb aytadigan sadduqiylar o‘sha kuni Isoning oldiga kelib,
24.Unga savol berdilar:     – Ey Ustoz! Muso payg‘ambar deganki: “Agar kim farzand ko‘rmasdan dunyodan o‘tsa, ukasi uning xotinini nikohiga olib, akasining zurriyotini tiklasin”.
25.Bizda yetti aka-uka bor edi. Birinchisi uylanib, farzand ko‘rmay qazo qildi, xotini esa ukasiga qoldi.
26.Ikkinchi, uchinchi, hatto yettinchigacha hammaning boshiga shu ko‘rgilik tushdi.
27.Hammadan keyin xotin ham o‘ldi.
28.Shunday qilib, u qiyomatda yettovidan qaysi birining xotini sanalar ekan? Chunki u hammasiga xotin bo‘lgan edi-ku.
29.Iso ularga javob berib dedi:     – Siz Muqaddas Kitobni ham, Xudoning qudratini ham bilmaganingizdan adashyapsizlar.
30.Chunki oxiratda na uylanadilar va na erga tegadilar, balki osmondagi Xudo farishtalariga o‘xshaydilar.
31.O‘liklarning qayta tirilishiga kelsak, Xudoning sizlarga yo‘llaganini hech o‘qimagansizmi?
32.“Men Ibrohimning Xudosi, Is’hoqning Xudosi va Yoqubning Xudosiman”, – degan edi U. Xudo esa o‘liklarning emas, tiriklarning Xudosidir.
33.Xalq buni eshitib, Iso ta’limotiga mahliyo bo‘ldi.
34.Iso sadduqiylarni jim qilib qo‘yganini farziylar eshitgach, bir joyga to‘plandilar.
35.Ulardan Tavrot tafsirchisi bo‘lgan birisi Isoni sinash niyatida Undan:
36.– Ustoz, Tavrotning qaysi amri buyuk? – deb so‘radi.
37.Iso unga:     – “Egang Xudovandni butun qalbing bilan, butun joning bilan va butun onging bilan sevgin”.
38.Bu – birinchi va eng buyuk amr.
39.Ikkinchisi esa shunga o‘xshashdir: “O‘zgani o‘zing kabi sevgin”.
40.Butun Ilohiy Buyruq va payg‘ambar oyatlarining hammasi ham mana shu ikki amrga tayanadi.
41.Farziylar yig‘ilishganda, Iso ulardan so‘radi:
42.– Masih haqida qanday fikrlaringiz bor? U kimning o‘g‘li?     – Dovudning o‘g‘li-da, – deb javob berdilar.
43.Iso ularga dedi:     – U holda, qanday qilib Dovud ilohiy ilhom bilan Masihni Rabbim deb atagan? Mana, Dovud nima degan:
44.“Xudovand mening Rabbimga aytdi:     Yovlaringni oyoqlaring ostiga yiqitmagunimcha,     Sen Mening o‘ng tomonimda o‘ltirib turgin”.
45.Demak, Dovud Uni Rabbim deb atagan bo‘lsa, qanday qilib U Dovudning o‘g‘li bo‘ladi?
46.Va hech kim Isoga bir og‘iz so‘z javob berolmadi. O‘sha kundan boshlab yana hech kim Undan biron gap so‘rashga jur’at etmadi.

Matthew XXIII
1.Undan keyin Iso xaloyiqqa va shogirdlariga xitob qilib, dedi:
2.“Ulamolar va farziylar Muso minbarida o‘tiribdilar.
3.Shu bois ular sizga nimani bajarishni amr etsalar, bajo keltiringlar. Aytganini qiling, lekin qilganini qilmang! Chunki ular o‘z aytganlarini bajarmaydilar.
4.Ular og‘ir va ko‘tarib bo‘lmaydigan yuklarni insonlar yelkasiga tashlab qo‘yadilar, lekin o‘zlari bu yuklarga barmoq tegizishni ham istamaydilar.
5.Ular butun ishlarini insonlarga ko‘rinish uchun qiladilar. Duo qutilarini yirikroq, kiyimlarining gajimlarini uzunroq qiladilar.
6.Shuningdek, ziyofatlarda to‘rda va ibodatxonalarda hurmatli o‘rinda o‘tirishni,
7.xalq yig‘inlarida alik olishni va odamlar tomonidan “Ustozimiz, Ustozimiz!” deb olqishlanishni yaxshi ko‘radilar.
8.Biroq sizlar ustoz deb atalishga ko‘nmang. Chunki sizning birgina Ustozingiz bor, U ham bo‘lsa – Masihdir. Sizlar esa hammalaringiz birodarsizlar.
9.Yer yuzida hech kimni o‘zingizga ota deb ham atamanglar. Chunki sizning birgina Otangiz bor, U ham bo‘lsa – samoviy Otangizdir.
10.Rahbar deb ham nom olmanglar. Chunki sizlarning birgina Rahbaringiz bor – U Masihdir.
11.Orangizdagi kattangiz sizlarga xizmatda bo‘lsin.
12.Zero kim o‘zini yuqori qo‘ysa, pasaytiriladi. Kim o‘zini past olib yursa, ulug‘lanadi”.
13.“Ey ulamoyu farziylar, munofiqlar! Osmon Shohligini insonlarga bekitib qo‘yganingiz uchun holingizga voy! O‘zlaringiz ham unga kirmayapsizlar, kirmoqchi bo‘lganlarga ham yo‘l qo‘ymayapsizlar.
14.[Ey ulamoyu farziylar, siz munofiqlarning holiga voy! Siz beva ayollarning uylarini shilib, xo‘ja ko‘rsinga uzoq duo o‘qiysizlar. Shunga yarasha og‘irroq jazo olasizlar.]
15.Ey ulamoyu farziylar, siz munofiqlarning holiga voy! Sizlar loaqal biror-bir kishini o‘z diningizga kiritish uchun dengizlaru qit’alarni aylanib chiqasizlar. Lekin buni amalga oshirib bo‘lgach esa, uni o‘zingizdan ikki barobar yomonroq do‘zaxi qilasizlar.
16.Ey ko‘r peshvolar, holingizga voy! Sizlar: “Ma’bad haqiga ichilgan qasam o‘tmaydi, lekin ma’baddagi oltin haqiga ichilgan qasam bajarilishi shart”, deysiz.
17.Hoy nodonu ko‘rlar! Qaysi biri buyukroq: ma’badning oltinimi, yoki oltinni muqaddas qilgan ma’badning o‘zimi?
18.Shuningdek, sizlar yana: “Qurbongoh haqiga ichilgan qasam o‘tmaydi, lekin qurbongohdagi qurbonlik haqiga ichilgan qasam bajarilishi shart”, – deysizlar.
19.Hoy nodonlar, ko‘rlar! Qaysi biri buyukroq: qurbonlikmi yoki qurbonlikni muqaddas qilgan qurbongohmi?
20.Axir, qurbongoh haqiga qasam ichgan, ham qurbongohning o‘zi, hamda undagi barcha narsalar haqiga qasam ichgan bo‘ladi.
21.Ma’bad haqiga qasam ichgan esa, ham ma’badning o‘zi, hamda ma’badda yashaydigan Xudo haqiga qasam ichgan bo‘ladi.
22.Osmon haqiga qasam ichgan esa, ham Arshi A’lo, hamda Arshi A’lodagi Xudoning O‘zi haqiga qasam ichgan bo‘ladi.
23.Ey ulamoyu farziylar, siz munofiqlarning holiga voy! Sizlar yalpiz, arpabodiyon va zira qatori oshko‘kdan ushr berib turasiz-u, lekin Ilohiy Buyruqning nihoyatda muhim amrlari bo‘lgan haqqoniyat, marhamat va sadoqatga esa e’tibor bermay qo‘ydingizlar. Bularning birini bajara turib, ikkinchisini ham tashlab qo‘ymasligingiz kerak edi.
24.Sizlar chivinni pesh qiluvchi, ammo tuyani yutib yuboradigan ko‘r peshvolarsiz!
25.Ey ulamoyu farziylar, siz munofiqlarning holiga voy! Sizlar kosayu laganning sirtini tozalaysiz, ammo ularning ichi o‘g‘rilik va badnafslikka to‘lib-toshib yotibdi.
26.Ey so‘qir farziy! Sen avvalo kosa va laganning ichini tozalab ol, shunda ularning tashi ham toza bo‘ladi.
27.Ey ulamoyu farziylar, siz munofiqlarning holiga voy! Sizlar tashqaridan chiroyli ko‘rinadigan, lekin ichi o‘liklarning suyaklari va har xil qabihliklarga to‘la, ohaklangan qabrlarga o‘xshaysizlar.
28.Garchi tashqaridan insonlarga mo‘min ko‘rinsangizlar ham, lekin ichlaringiz ikkiyuzlamachilik va yomonlikka to‘ladir”.
29.“Ey ulamoyu farziylar, siz munofiqlarning holiga voy! Chunki sizlar payg‘ambarlarga maqbara qurib, aziz-avliyolarning yodgorliklarini bezab yuribsizlar.
30.“Agar ota-bobolarimiz davrida yashaganimizda, biz payg‘ambarlarning qonini to‘kishda ularga hamkorlik qilmas edik”, – deysizlar.
31.Bu bilan siz o‘zingizni o‘zingiz inkor etib, payg‘ambarlarni qatl qilganlarning o‘g‘illari ekaningizni o‘zingiz tasdiqlab turibsiz.
32.Qani, ota-bobolaringiz boshlagan ishni bitirib qo‘ymaysizlarmi?!
33.Hoy ilonlar, zaharli ilon zotlari-yey! Jahannam jazosidan qanday qilib qutularkansizlar?
34.Ana shu sababdan Men sizga qanchadan-qancha payg‘ambaru donishmandu ulamolarni yuborib turaman. Sizlar esa ulardan kimini o‘ldirasizlar, kimini xochga mixlaysizlar, kimini esa ibodatxonalaringizda qamchilab shahardan-shaharga quvg‘in qilasizlar.
35.Shu yo‘sin solih kishi bo‘lgan Hobilning qonidan tortib, ma’bad bilan qurbongoh oralig‘ida sizlar o‘ldirgan Baraxiya o‘g‘li Zakariyoning qonigacha, yer yuzida to‘kilgan butun begunoh qonlar sizning bo‘yningizda!
36.Ha, sizlarga chinini aytaman: ushbu gunohlarning hammasi shu naslning bo‘yniga tushadi”.
37.“O, Quddus, Quddus! Payg‘ambarlarni o‘ldiruvchi va huzuringga yuborilganlarni toshbo‘ron qilguvchi shahar! Tovuq o‘z jo‘jalarini qanotlari ostida qanday to‘plasa, Men ham sening bolalaringni necha bor shunday to‘plamoqchi bo‘ldim, sizlar-chi, istamadingiz.
38.Mana, sizning uy-joyingiz huvullab qoladi.
39.Sizga shuni aytib qo‘yay: “Xudovand nomidan Kelayotgan muborak”, – deb xitob qilmaguningizcha, Meni qaytib ko‘rmaysizlar”.

Matthew XXIV
1.Iso ma’baddan chiqib ketayotganda, shogirdlari Uning yoniga kelib, diqqatini ma’badning binolariga qaratmoqchi bo‘lishdi.
2.Iso ularga: “Bularning hammasini ko‘ryapsizmi? Sizlarga chinini aytayin: bu yerda biror g‘isht butun qolmaydi, hammasi vayron bo‘ladi”, – dedi.
3.Iso bir O‘zi Zaytun tog‘ida o‘tirgan vaqtda, shogirdlari Uning yoniga kelib, so‘rashdi: “Bizlarga ayt-chi, bu voqealar qachon yuz beradi? Sening kelishing va oxirzamon yaqinlashganini ko‘rsatadigan belgi qanday bo‘ladi?”
4.Iso javob berib ularga dedi: “Hech kim sizlarni yo‘ldan ozdirmasligi uchun ehtiyot bo‘linglar.
5.Chunki talay kishilar Mening nomim bilan kelib: “Men Masih bo‘laman”, – deb ko‘plarni yo‘ldan ozdiradi.
6.Shuningdek, yiroq-yaqindan urush xabarlarini eshitasizlar. Ammo cho‘chib vahimaga tushmangiz! Hamma narsa Xudo taqdir etganidek sodir bo‘lishi lozim. Ammo bu hali so‘nggi nihoya emasdir.
7.Xalq xalqqa qarshi, podshohlik podshohlikka qarshi ko‘tariladi. Ayrim joylarda qahatchiliklar, o‘latlar, zilzilalar bo‘ladi.
8.Bularning bari esa bamisli to‘lg‘oqning boshidir.
9.O‘shanda sizlarni qiynash va o‘ldirish uchun tutib beradilar. Mening nomim tufayli barcha xalqlar sizlardan nafratlanadi.
10.O‘shanda ko‘plar vasvasaga tushib, bir-birini tutib beradi, bir-biridan nafratlanadi.
11.Ko‘pdan-ko‘p soxta payg‘ambarlar paydo bo‘lib, ko‘plarni yo‘ldan uradi.
12.Yovuzlik avjga chiqishi tufayli ko‘pchilikning sevgisi soviydi.
13.Lekin oxirigacha chidagan qutuladi.
14.Xudo saltanati to‘g‘risidagi Injil Xushxabari hamma xalqlarga dalolat bo‘lish uchun jahon bo‘ylab targ‘ib qilinadi va o‘shandagina so‘ng bo‘ladi”.
15.“Shunday qilib, Doniel payg‘ambar karomat qilib aytgan “dahshatli razolat” muqaddas joyda turganini ko‘rganingizda (o‘qigan o‘zi tushunsin!)
16.Yahudiyada bo‘lganlar tog‘larga qochishsin.
17.Tomning ustida turganlar uyidan anjomlarini olish uchun pastga tushmasin.
18.Dalada bo‘lganlar esa to‘nini olgani qaytib kelmasin.
19.U kunlarda homilador va emizuvchi ayollarning holiga voy!
20.Qochishingiz qishga yoki dam olish kuniga to‘g‘ri kelmasligi uchun ibodat qilinglar.
21.Chunki o‘shanda dunyo boshlanishidan to hozirgacha sodir bo‘lmagan va qaytib sodir bo‘lmaydigan buyuk musibat bo‘ladi.
22.Agar o‘sha kunlar qisqartirilmaganida edi, hech bir jonzod omon qolmasdi. Lekin tanlangan kishilar uchungina u kunlar qisqartiriladi.
23.Agar o‘shanda kimdir sizga: “Masih mana bu yerda”, yoki “U yerda”, – deb aytsa, ishonmanglar.
24.Chunki soxta masihlar va soxta payg‘ambarlar paydo bo‘lib, ilojini topsalar, hatto tanlangan kishilarni ham yo‘ldan ozdirish uchun g‘aroyibot va mo‘jizalar ko‘rsatadilar.
25.Mana, Men sizlarga oldindan aytib qo‘ydim.
26.Shunday qilib, agar sizlarga: “Mana, U sahroda”, – deb aytsalar, chiqmanglar. “Mana, U berk xonalarda”, – deb aytishsa ham, ishonmanglar.
27.Chunki Inson O‘g‘lining kelishi xuddi sharqda chaqnab, hatto g‘arbda ham barchaga ko‘rinuvchi chaqmoqday bo‘ladi.
28.Murda qayerda bo‘lsa, kalxatlar ham o‘sha yerda to‘planadi.
29.O‘sha kunlarning musibatidan so‘ng, alhol quyosh tutilib, oy xiralanadi. Yulduzlar osmondan tushib, samoviy kuchlar larzaga keladi.
30.O‘shanda Inson O‘g‘lining alomati osmonda namoyon bo‘ladi. Yer yuzidagi barcha qabilalar uvvos tortib yig‘laydilar, Inson O‘g‘li osmon bulutlari uzra buyuk qudrat va shon-shuhrat ila kelayotganini ko‘radilar.
31.U mahobatli karnay tutgan farishtalarini yuboradi. Ular esa Uning tanlagan kishilarini osmonning bir burchidan boshqa burchigacha, to‘rt tomondan to‘plab keladilar”.
32.“Anjir daraxtidan ibrat olinglar. Uning shoxlari ko‘karib, barg chiqarayotganidan yoz yaqinlashganini bilasizlar.
33.Xuddi shunday, sizlar ham bularning hammasini ko‘rgach, bilingki, U yaqindir, eshik oldida turibdi.
34.Sizlarga chinini aytayin: bu nasl o‘tmasdanoq, bularning hammasi sodir bo‘ladi.
35.Yeru osmon bitar, lekin Mening so‘zlarim bitmas.
36.U kun va u soat haqida birgina Otamdan boshqa hech kim bilmaydi, osmondagi farishtalar ham bilmaydi.
37.Nuh payg‘ambar davrida qanday bo‘lgan bo‘lsa, Inson O‘g‘li kelishida ham shunday bo‘ladi.
38.To‘fongacha bo‘lgan kunlarda, to Nuh payg‘ambar kemaga kirgan kunigacha yeb-ichdilar, uylandilar, turmushga chiqdilar.
39.Ular bo‘lg‘usi ofatdan bexabar yurganda, to‘fon kelib, hammasini qirib tashladi. Inson O‘g‘lining kelishi ham xuddi shunday bo‘ladi.
40.O‘shanda ikki kishi dalada bo‘ladi; biri olinadi, biri qoldiriladi.
41.Tegirmon tortayotgan ikki ayol bo‘ladi; biri olinadi, biri qoldiriladi.
42.Shuning uchun hushyor bo‘lib turinglar, chunki Rabbingiz qaysi soatda kelishini bilmaysizlar.
43.Lekin shuni bilib qo‘yinglarki, o‘g‘ri tunning qay vaqtida kelishini agar uy egasi bilganda, bedor turib, uyiga lahim qazilishiga yo‘l qo‘ymas edi.
44.Shunga o‘xshab, sizlar ham tayyor bo‘lib turinglar. Chunki Inson O‘g‘li sizlar o‘ylamagan soatda kelib qoladi”.
45.“Qul-cho‘rilarga rizq-ro‘zni o‘z vaqtida berib turish uchun xo‘jayin ularga boshliq qilib qo‘ygan ishonchli va aqlli xizmatkor kimdir?
46.Xo‘jayini kelganda, uni shularni bajarib turgan holda ko‘rsa, u xizmatkor qanday baxtlidir!
47.Sizlarga chinini aytayin: o‘zining butun mol-mulki ustidan uni nazoratchi qilib qo‘yadi.
48.Agarda yomon niyatli xizmatkor o‘z ko‘nglida: “Xo‘jayinim yaqin orada kelmaydi”, – deb o‘ylab,
49.o‘rtoqlarini urib, ichkilikbozlar bilan birga yeb-ichishni boshlasa,
50.u xizmatkorning xo‘jayini kutmagan bir kunda, o‘ylamagan bir soatda kelib qoladi-yu,
51.uni tilka-pora qilib, boshiga ikkiyuzlamachilar kunini soladi. U yerda yig‘i-sig‘i va ohu vohlar bo‘ladi”.

Matthew XXV
1.“O‘sha vaqtda Osmon Shohligini o‘zlarining chiroqlarini yoniga olishib, kuyovni qarshilagani chiqqan o‘n kelin dugonasiga o‘xshatsa bo‘ladi.
2.Ulardan beshovi es-hushli, beshovi esa ovsar ekan.
3.Ovsarlari chiroqlarini olib, o‘zlari bilan yog‘ olmabdilar.
4.Es-hushlilari esa chiroqlari bilan birga idishlarda yog‘ ham olibdilar.
5.Kuyov kechikkani sababli, hammalari mudrab, uxlab qolishibdi.
6.Tunning yarmida birdaniga ovoz yangrabdi:     – Ana, kuyov kelyapti, uni qarshilagani chiqinglar!
7.Shunda qizlarning hammasi turib, chiroqlariga yopishibdi.
8.Ovsarlari es-hushlilarga:     – Chiroqlarimiz o‘chib boryapti, bizlarga yog‘laringizdan beringlar! – deyishibdi.
9.Es-hushlilar javob berib:     – Yo‘q, bizlarda ham, sizlarda ham yog‘ yetmay qolmasin. Yaxshisi, siz baqqollarning oldiga borib, o‘zlaringizga yog‘ sotib olinglar, – deyishibdi.
10.Ular yog‘ sotib olgani ketishganda, kuyov kelib qolibdi. Tayyor turgan qizlar kuyov bilan birga to‘yxonaga kirib, orqalaridan eshiklar yopilibdi.
11.Bir muddatdan keyin qolgan qizlar kelib:     – Hoy Egam, hoy Egam, eshikni oching, bizlar keldik! – deyishibdi.
12.Lekin U ularga javob berib:     – Men sizga rostini aytsam, sizlarni tanimayman, – debdi.
13.Shunday qilib, hushyor bo‘lib turinglar, chunki siz Inson O‘g‘li keladigan aniq kunni ham, soatni ham bilmaysizlar”.
14.“Yana  oxirzamon bir odam safarga jo‘nab, xizmatkorlarini chaqirib, o‘z mol-mulkini ularga omonatga berganiga o‘xshaydi.
15.U odam har bir kishiga o‘z qobiliyatiga yarasha: biriga besh, biriga ikki, biriga bir yombidan berib, jo‘nab ketibdi.
16.Beshta yombi olgan o‘sha zahoti borib, pulini ishga solib, yana besh yombi orttiribdi.
17.Shunga o‘xshab, ikki yombi olgan ham yana ikki yombi orttiribdi.
18.Bitta yombi olgan esa borib, chuqur qazib, xo‘jayinining pulini yashirib qo‘yibdi.
19.Ancha vaqtdan so‘ng boyagi xizmatkorlarning xo‘jayini qaytib kelib, ulardan hisobot so‘rabdi.
20.Besh yombi olgan boshqa besh yombini ham olib kelib:     – Xo‘jayin! Menga besh yombi bergandingiz, mana men ularga qo‘shib yana besh yombi orttirdim, – debdi.
21.Xo‘jayini unga:     – Barakalla, yaxshi va sodiq xizmatkor ekansan. Sen kichik bir ishda ham sodiq bo‘lganing uchun, endi seni katta ishlarga munosib ko‘raman. Xo‘jayiningning shodligini baham ko‘r, – debdi.
22.Ikki yombi olgan ham kelib:     – Xo‘jayin! Menga ikki yombi bergandingiz. Mana, men ularning yoniga qo‘shib yana ikki yombi orttirdim, – debdi.
23.Xo‘jayini unga:     – Barakalla, yaxshi va sodiq xizmatkor ekansan. Sen kichik bir ishda ham sodiq bo‘lganing uchun, endi seni katta ishlarga munosib ko‘raman. Xo‘jayiningning shodligini baham ko‘r, – debdi.
24.Bitta yombi olgan ham kelib:     – Xo‘jayin! Men sizning qattiqqo‘l odam ekaningizni bilardim. Siz ekmagan yerdan o‘rasiz, uymagan joydan xirmon ko‘tarasiz.
25.Shuning uchun men qo‘rqqanimdan borib, sizning yombingizni yerga yashirib qo‘ydim. Mana berganingiz! – debdi.
26.Xo‘jayini unga javob qaytarib:     – Ey yomon va yalqov xizmatkor! – debdi. – Men ekmagan yerdan o‘rishimni, uymagan joydan xirmon ko‘tarishimni bilarkansan,
27.u holda pulimni sudxo‘rlarga qarzga bersang bo‘lmasmidi? Shunda men kelib, uni foydasi bilan qaytarib olgan bo‘lar edim.
28.Endi, undan yombini olib o‘n yombisi borga beringlar!
29.Chunki kimda bor bo‘lsa, unga yana beriladi va u mo‘lchilikda bo‘ladi. Kimda yo‘q bo‘lsa, undan bori ham tortib olinadi.
30.Endi bu yaramas xizmatkorni tashqariga, qorong‘ilikka uloqtirib yuboringlar. U yerda yig‘i-sig‘i va oh-vohlar bo‘ladi”.     [Bularni aytib, Iso xitob qilib dedi: “Kimning eshitar qulog‘i bo‘lsa, eshitsin!”]
31.“Inson O‘g‘li O‘zining ulug‘vorligida, jamiki muqaddas farishtalari bilan birga kelgan paytida O‘zining ulug‘vor taxtiga o‘tiradi.
32.Barcha xalqlar Uning huzuriga to‘planadilar. Cho‘pon qo‘ylarni echkilardan ajratganiday, U ularni birma-bir saralab qo‘yadi.
33.“Qo‘ylarni” O‘zining o‘ng tomoniga, “echkilarni” esa chap tomoniga turg‘izadi.
34.Shunda Podshoh o‘ng tomondagilarga aytadi:     – Ey, Mening Otamning olqaganlari, kelinglar! Dunyo yaratilganidan beri sizlar uchun meros sifatida tayyorlab qo‘yilgan Shohlikni egallangiz.
35.Chunki Men och edim, Menga ovqat berdingizlar. Chanqagan edim, Menga suv ichirdingizlar. Musofir edim, Meni mehmon qildingizlar.
36.Yalang‘och edim, Meni kiyintirdingizlar. Kasal edim, Meni boqdingizlar. Zindonda edim, Meni kelib ko‘rdingizlar.
37.Bunga javoban solihlar Unga shunday deydilar:     – Yo Rabbiy! Qachon Sening ochligingni ko‘ribmizki, yedirgan bo‘lsak, yoki chanqaganingni ko‘ribmizki, suv tutgan bo‘lsak?
38.Qachon Sening musofir bo‘lganingni ko‘rib, mehmon qildik, yoki yalang‘ochligingni ko‘rib, kiyintirdik?
39.Qachon biz kasal yoki zindonda bo‘lganingni ko‘rib, Seni yo‘qlab keldik?
40.Podshoh javob berib ularga deydi:     – Sizlarga chinini aytayin: sizlar Mening shu kichik birodarlarimdan biriga neki qilgan bo‘lsangiz, bu Menga qilganingizdir.
41.So‘ng U chap tomondagilarga ham aytadi:     – Ey la’natilar! Ko‘zimdan yo‘qoling, iblis va uning farishtalariga tayyorlab qo‘yilgan abadiy olovga mubtalo bo‘ling!
42.Chunki Men och edim, ovqat bermadingizlar. Chanqagandim, suv tutmadingizlar.
43.Musofir edim, Meni mehmon qilmadingiz. Yalang‘och edim, Meni kiyintirmadingiz. Kasal bo‘ldim, zindonga tushdim, Meni kelib ko‘rmadingizlar.
44.Shunga javoban ular ham:     – Yo Rabbiy! Seni qachon och, chanqagan, musofir, yalang‘och, kasal yoki zindonda bo‘lganingni ko‘ribmizki, Senga xizmat qilmagan bo‘lsak? – deb so‘raydilar.
45.U javob berib ularga shunday deydi:     – Sizlarga chinini aytayin: sizlar shu kichiklarning biriga qilmagan muruvvatingiz Menga qilmagan bilan barobardir.
46.Shunday qilib, bular abadiy azobga, solihlar esa abadiy hayotga noil bo‘ladilar”.

Matthew XXVI
1.Iso hamma so‘zlarini aytib bo‘lgach, shogirdlariga dedi:
2.“Ikki kundan keyin Fisih bayrami bo‘lishini bilasizlar. Ana, o‘shanda Inson O‘g‘li xochga mixlash uchun tutib beriladi”.
3.Shundan keyin oliy ruhoniylar, ulamolar va oqsoqollar jamisi Kayafa ismli bosh oliy ruhoniyning hovlisida to‘planishib,
4.Isoni hiyla bilan tutib o‘ldirishni o‘zaro maslahatlashib oldilar.
5.Ular: “Bu ish faqat bayram kunlarida bo‘lmasligi kerak, yana xalq g‘alayon qilmasin”, – dedilar.
6.Iso Baytaniyada moxov Simunning uyida ekan,
7.bir ayol Uning oldiga keldi. U ganchdan yasalgan idishda juda qimmatli atir moy keltirib, Iso dasturxon oldida o‘tirgan paytda Uning boshiga quydi.
8.Shogirdlari buni ko‘rgach, g‘azablanib:     – Bu isrofgarlikning nima keragi bor?
9.Bu moyni katta bahoga sotib, pulini kambag‘allarga bo‘lib berish mumkin edi-ku! – deyishdi.
10.Iso aytilganlarning farqiga borib, shogirdlariga dedi:     – Nega ayolni xijolatda qoldiryapsizlar? U Men uchun ezgu ish qildi.
11.Kambag‘allar har doim sizlar bilan birga, lekin Men doim sizlar bilan birga bo‘lmayman.
12.Ayol bu moyni tanamga to‘kib, Meni ko‘mishga tayyorladi.
13.Sizlarga chinini aytayin: Injil Xushxabari dunyoning qaysi yerida targ‘ib qilinsa, bu ayol ham eslanib, uning qilgan ishi yodga olinadi.
14.Shunda o‘n ikki shogirddan biri bo‘lgan Yahudo Ishqariyot degan kishi oliy ruhoniylarning oldiga borib:
15.– Isoni qo‘lingizga tutib bersam, menga nima berasizlar? – deb so‘radi. Ular Yahudoga o‘ttiz kumush tanga taklif etdilar.
16.O‘sha vaqtdan boshlab Yahudo Isoga xiyonat qilish uchun qulay payt poylaydigan bo‘ldi.
17.Xamirturushsiz non yopiladigan Fisih bayramining birinchi kunida shogirdlar Isoning oldiga kelib so‘radilar:     – Senga Fisih bayrami taomini qayerda tayyorlashimizni buyurasan?
18.– Shaharga kirib falon kishining oldiga boringlar, – dedi Iso, – va unga shunday deb aytinglar: “Ustozimiz: Mening vaqt-soatim yaqinlashdi, deyapti, Fisih bayramini shogirdlarim bilan birga sening uyingda nishonlamoqchiman, deyapti”.
19.Shogirdlari Iso ularga buyurganiday qilib, Fisih taomini tayyorladilar.
20.Oqshom tushgach, Iso o‘n ikki shogirdi bilan dasturxon atrofiga o‘tirdi.
21.Ovqatlanayotganlarida, Iso:     – Sizlarga rostini aytsam, sizdan bir kishi Meni tutib beradi, – dedi.
22.Shogirdlar juda xafa bo‘lib, birin-ketin Undan:     – Rabbiy, o‘sha men emasmi? – deb so‘ray boshladilar.
23.U esa javob qaytarib dedi:     – Men bilan birga kosaga non botirib yegan Meni tutib beradi.
24.To‘g‘ri, Inson O‘g‘lining taqdiri oyatda yozilganiday ketyapti. Lekin Inson O‘g‘lini tutib beradigan o‘sha odamning holiga voy! U odamning tug‘ilmagani yaxshiroq bo‘lar edi.
25.Shunda Isoga xoinlik qiladigan Yahudo so‘radi:     – Ustoz, meni ko‘zda tutayotganing yo‘qmi?     – O‘zing aytding, – dedi Iso.
26.Ular ovqatlanib o‘tirganlarida, Iso nonni oldi, duo o‘qib sindirdi va shogirdlariga tarqatib:     – Olinglar, yenglar, bu Mening tanamdir, – dedi.
27.Kosani ham olib, shukrona duosini aytdi va ularga uzatib:     – Bundan hammalaring ichinglar, – dedi.
28.– Chunki bu – ko‘plarning gunohlari kechirilishi uchun to‘kiladigan, Yangi Ahdni tasdiqlaydigan Mening qonimdir.
29.Men sizlarga shuni aytaman: Otamning Shohligida sizlar bilan yangi sharob ichadigan o‘sha kungacha, Men uzumning bu ko‘z yoshidan boshqa ichmayman.
30.Keyin ular kuylab, Zaytun tog‘i tomon ketdilar.
31.Shu orada Iso shogirdlariga dedi:     – Bu tunda hammangiz Mendan yuz o‘girasizlar. Chunki  Tavrotda shunday yozilgan:     “Men cho‘ponni jarohatlayman,     Qo‘ylar o‘zi tarqab ketadi”.
32.Biroq o‘lib tirilganimdan keyin, Men sizlardan oldin Jalilaga boraman.
33.Butrus javob berib Unga dedi:     – Agar hamma Sendan yuz o‘girsa ham, men hech qachon o‘girmayman! – dedi.
34.Iso unga:     – Senga rostini aytsam, shu kechayoq, xo‘roz qichqirmasdan avval, sen Mendan uch marta tonasan, – dedi.
35.Butrus Unga:     – Men Sen bilan birga o‘lsam ham, Sendan aslo tonmayman! – dedi. Boshqa hamma shogirdlari ham shunday dedilar.
36.Shundan keyin Iso shogirdlari bilan birga Getsemaniya degan joyga keldi va ularga:     – Men nariroq borib ibodat qilgunimcha, sizlar shu yerda o‘tirib turinglar, – dedi.
37.Butrus bilan Zabadiyning ikki o‘g‘lini O‘ziga hamroh qilib olgan Iso ruhan siqilib, anduh cheka boshladi.
38.U yonidagilarga:     – Mening jonim o‘lim oldidaligini sezib, juda qiynalmoqda. Shu yerda qolib, Men bilan birga sergak turinglar, – dedi.
39.Bir oz nari ketib, yerga muk tushdi va ibodat qilib:     – Ey Otam! Agar mumkin bo‘lsa, bu  zaqqum kosa Mening yonimdan o‘tib ketsin. Lekin Men istagandek emas, Sen istagandek bo‘lsin, – dedi.
40.U shogirdlari yoniga qaytib kelganda, ularni uxlab yotgan holda ko‘rdi va Butrusga dedi:     – Demak, sizlar Men bilan birga loaqal bir soatga uyg‘oq tura olmadinglar.
41.Vasvasaga tushmaslik uchun hushyor bo‘lib, ibodat qila turinglar. Ruh tetik, tana esa zaifdir.
42.Iso ikkinchi marta borib:     – Ey Otam! Agar bu qismat Meni damiga olmay o‘tib ketishi mumkin bo‘lmasa, mayli, Sen xohlagandek bo‘lsin, – deb ibodat qildi.
43.U qaytib kelib, shogirdlarini yana uxlab yotgan holda ko‘rdi. Ularning qovoqlari salqigan edi.
44.Iso ularni qoldirib, yana uzoqlashdi va o‘sha so‘zlarni takrorlab, uchinchi marta ibodat qildi.
45.Shundan so‘ng O‘z shogirdlari yoniga kelib, ularga dedi:     – Sizlar hali ham uxlab, rohatlanib yotibsizlarmi? Mana, vaqt-soati keldi, Inson O‘g‘li gunohkorlar qo‘liga tutib berilyapti.
46.Turinglar, ketaylik. Mana, Menga xoinlik qiluvchi ham yaqinlashib qoldi.
47.Iso gapini tugatmayoq, o‘n ikki shogirdidan biri bo‘lgan Yahudo kelib qoldi. Uning yonida oliy ruhoniylar va xalq oqsoqollari tomonidan yuborilgan, qilich va tayoq ushlagan olomon bor edi.
48.Isoga xoinlik qiluvchi esa: “Men kimni o‘psam, U O‘shadir, Uni tutib olinglar”, deb ular bilan til biriktirgan edi.
49.U to‘g‘ri Isoning oldiga borib:     – Kayfing chog‘ bo‘lsin, Ustoz! – deb, Uni o‘pdi.
50.Iso unga:     – Do‘stim, nima uchun kelding? – deyishi bilanoq, odamlar kelib, Isoga qo‘llari bilan yopishgancha Uni ushlab olishdi.
51.Shunda Iso bilan birga bo‘lganlardan biri qilichini qinidan sug‘urib, qulochkashlab oliy ruhoniyning qaroliga dast soldi-da, qulog‘ini uzib tashladi.
52.Lekin Iso unga:     – Qilichingni joyiga qaytarib qo‘y! Qilich ko‘targan bari qilichdan halok bo‘lur.
53.Yoki o‘ylaysanki, Men Otamga iltijo qilolmaymanmi? U Menga hoziroq o‘n ikki tumandan ko‘proq farishtalarni yuborishi mumkin.
54.Biroq u holda bularning sodir bo‘lmog‘i kerakligi aytilgan oyatlar bajo bo‘larmikin?
55.Shundan so‘ng Iso olomonga qayrilib dedi:     – Sizlar Meni hibsga olish uchun qaroqchiga qarshi chiqqandek qilichlaru tayoqlar bilan qurollanib kelibsizlar. Men bo‘lsam, har kuni ma’badda ta’lim berib, sizlar bilan birga o‘tirar edim, sizlar-chi, Meni qo‘lga olmadinglar.
56.Lekin bularning hammasi payg‘ambar oyatlari bajo kelishi uchun sodir bo‘ldi.     O‘shanda hamma shogirdlari Isoni qoldirib, qochib ketishdi.
57.Isoni qo‘lga olganlar Uni bosh oliy ruhoniy Kayafaning huzuriga keltirdilar. U yerga ulamolar bilan oqsoqollar ham to‘plandilar.
58.Butrus esa Isoga uzoqdan ergashib, oliy ruhoniyning hovlisigacha keldi. Ichkariga kirib, bu voqeaning oxirini ko‘rish uchun xizmatkorlar bilan birga o‘tirdi.
59.Oliy ruhoniylar, oqsoqollar va butun Oliy Kengash Isoga o‘lim jazosini berish uchun Unga qarshi soxta dalillar izlashga tushdilar.
60.Anchagina guvohlar olg‘a chiqqan bo‘lsa-da, yetarlicha ayblovchi dalillar topilmadi. Nihoyat, ikki soxta guvoh so‘zga chiqib:
61.– Bu Odam: “Men Xudoning ma’badini buzib, uch kunda qayta tiklay olaman”, degan, – deb aytishdi.
62.Bosh oliy ruhoniy o‘rnidan turib, Isoga:     – Nega Sen hech javob qaytarmaysan? Ularning ayblovlariga nima deysan? – dedi.
63.Iso indamadi. Oliy ruhoniy Unga:     – Barhayot Xudo haqi Senga qasam ichirayinki, bizlarga ayt: Xudoning O‘g‘li – Masih Senmisan? – dedi.
64.Iso unga:     – O‘zing aytding, – dedi. – Hatto sizlarga aytadurmanki, bundan keyin Inson O‘g‘li Qodir Tangrining o‘ng tomonida o‘ltirib, osmon bulutlari uzra kelayotganini ko‘rasizlar.
65.Shunda oliy ruhoniy kiyimlarini yirtib:     – U shakkoklik qilmoqda-ku! Bizlarga boshqa guvohlarning nima keragi bor? Mana endi U Xudoga shak keltirganini o‘zlaringiz eshitdingizlar.
66.Sizlar nima deysizlar? – dedi. Ular javob berib:     – O‘limga loyiq! – deyishdi.
67.So‘ng ular Isoning yuziga tupurib, Uni mushtlay boshladilar. Boshqalari esa Uni shapaloqlab:
68.– Ey Masih! Qani payg‘ambarligingni ko‘rsatib, aytib ber-chi, Seni kimlar uryapti ekan? – derdilar.
69.Bu vaqt Butrus tashqi hovlida o‘tirib edi. Bir xizmatkor ayol uning yoniga kelib:     – Sen ham jalilalik Iso bilan birga eding-ku! – dedi.
70.Lekin Butrus hammaning oldida inkor etib:     – Sen bo‘lmag‘ur gapni aytyapsan, – dedi.
71.So‘ng darvoza tomon chiqdi. Boshqa bir xizmatkor ayol ham uni ko‘rib, atrofdagilarga:     – Bu ham nosiralik Iso bilan birga bo‘lgan! – dedi.
72.Butrus esa qasam ichgancha:     – Men bu Odamni tanimayman! – deb yana tondi.
73.Bir ozdan keyin u yerda turganlar kelib, Butrusga:     – Sen ulardan birining xuddi o‘zisan, kaloming ham aytib turibdi, – deyishdi.
74.Lekin Butrus la’nat o‘qib, qasam ichdi-da:     – Men bu Odamni tanimayman! – deb turib oldi. Shu vaqt birdan xo‘roz qichqirdi.
75.Isoning unga: “Xo‘roz qichqirmasdanoq, sen Mendan uch marta tonasan”, – degan so‘zi Butrusning esiga tushib, tashqariga chiqdi-da, achchiq-achchiq yig‘ladi.

Matthew XXVII
1.Tong otgach, oliy ruhoniylar bilan xalq oqsoqollari jamisi kengashib, Isoni o‘lim jazosiga mahkum qilishga kelishdilar.
2.Isoni bog‘ladilar va olib borib, viloyat hokimi Po‘ntiy Pilatga topshirdilar.
3.Xoin Yahudo esa Isoning mahkum etilganini bilib, pushaymon bo‘ldi va o‘ttiz kumush tangani oliy ruhoniylar bilan oqsoqollarga qaytarib berib:
4.– Men xoinlik qildim, begunoh qon to‘kilishida aybdorman, – dedi. Ular esa:     – Bundan bizlarga nima? Yana o‘zing bilasan! – deyishdi.
5.Shunda Yahudo kumush tangalarni ma’bad ichiga uloqtirib yubordi-da, u yerdan chiqib borib, o‘zini osib o‘ldirdi.
6.Oliy ruhoniylar tangalarni terib olib: “Bu pul qon narxidir, uni ma’badning xazinasiga qo‘shish mumkin emas”, – deyishdi.
7.O‘zaro kelishib, bu pulga begonalar ko‘miladigan qabriston uchun Kulol Yerini sotib oldilar.
8.Shuning uchun u yer bugungacha “Qon Yeri” deb ataladi.
9.Shu yo‘sin Yeremiya payg‘ambarga vahiy bo‘lgan ushbular bajo bo‘ldi:     “Isroil o‘g‘illari Unga baho berib qo‘ygan     O‘ttiz kumush tangani olib,
10.Xudovand menga buyurgani kabi,     Kulol Yerin sotib oldilar”.
11.Iso hokimning huzurida turdi. Hokim Undan so‘radi:     – Sen yahudiylarning Podshohimisan?     – O‘zing aytding, – dedi unga Iso.
12.Oliy ruhoniylar va oqsoqollar Uni ayblaganlarida, U hech narsa deb javob bermadi.
13.Shunda Pilat Unga:     – Eshitmayapsanmi, Sening bo‘yningga qancha ayblar qo‘yishyapti! – dedi.
14.Lekin Iso bu gaplarga ham biron javob qaytarmadi. Hokim esa juda hayron bo‘ldi.
15.Har Fisih bayramida hokim xalq istagan bir mahbusni ozod qilish odati bor edi.
16.O‘sha kez qamoqda nom chiqargan Barabba ismli bandi bor edi.
17.Xalq to‘plangach, Pilat ularga xitob qilib so‘radi:     – Sizlar kimni ozod qilishimni istaysizlar? Barabbanimi, yoki Masih atalmish Isonimi?
18.Ular Isoni ko‘rolmaslikdan tutib berganlarini u bilar edi.
19.U hakamlik kursisida o‘tirganda, xotinidan xabar keldi: “U solih Odam bilan sening ishing bo‘lmasin. Chunki bu tunda men tushimda U tufayli ko‘p azobda qoldim”.
20.Ammo oliy ruhoniylar va oqsoqollar bo‘lsa, Barabbani ozod etish, Isoni esa yo‘q qilishni so‘rashlari uchun olomonni qayrab qo‘ydilar.
21.Hokim yana ularga xitob qildi:     – Sizlar ikkovidan qay birini ozod qilishimni istaysizlar?     – Barabbani! – deb javob berishdi.
22.Pilat ularga dedi:     – Unda men Masih atalgan Isoni nima qilay?     – Xochga mixlansin! – deyishdi bir og‘izdan.
23.– U nima yomonlik qilgan ekan? – so‘radi hokim. Lekin ular ovozlarini yana balandroq ko‘tarib:     – Xochga mixlansin! – deb qichqirishdi.
24.Pilat hech narsa yordam bermayotganini, aksincha shov-shuv yanada kuchayib borayotganini ko‘rgach:     – Men bu solih Odamning qoni to‘kilayotganidan begunohman. Bu ishni o‘zlaringiz ko‘rib chiqinglar! – dedi-da, olomonning ko‘z oldida suv olib, qo‘llarini chaydi.
25.Butun xalq bunga javoban:     – Uning qoni bizlarning va bolalarimizning gardanidadir! – deyishdi.
26.Shundan so‘ng Pilat ularga Barabbani chiqarib yubordi. Isoni esa savalatgandan keyin xochga mixlash uchun askarlarga topshirdi.
27.Shundan so‘ng hokimning askarlari Isoni hukumat qarorgohiga olib borib, butun bo‘linmani Uning boshiga to‘pladilar.
28.Uning kiyimlarini yechib, egniga to‘q qizil yaktak kiydirdilar.
29.Tikanlardan toj o‘rib, boshiga kiygizdilar. O‘ng qo‘liga qamish berib, Uning oldida tiz cho‘kkancha: “Yashavor, ey, yahudiylarning Podshohi!” – deb masxara qildilar.
30.Unga tupurganlaricha qamishni olib, boshiga urdilar.
31.Masxaralab bo‘lishgandan so‘ng egnidan yaktakni yechib, O‘zining kiyimlarini kiydirdilar va xochga mixlash uchun olib ketdilar.
32.Ular chiqib ketayotganlarida, kirineyalik Simun degan kishini uchratib qoldilar. Uni Isoning xochini ko‘tarib borishga majbur qildilar.
33.“Boshsuyagi” ma’nosini beruvchi Go‘lgota degan joyga keldilar.
34.Shunda Isoga ichish uchun zardob aralashtirilgan sharob berdilar. Iso uni tatib ko‘rgach, ichgisi kelmadi.
35.So‘ng Uni xochga mixlab qo‘ydilar. Kiyimlari uchun qur’a tashlab, o‘zaro bo‘lishib oldilar.
36.Keyin shu yerning o‘zida o‘tirgancha, Uni qo‘riqlab turdilar.
37.Uning boshi uzra bir taxtachaga: “Yahudiylarning Podshohi Iso – Budir” degan aybnomani yozib qo‘ydilar.
38.Iso bilan birga ikki qaroqchini ham – birini Uning o‘ng tomonida, ikkinchisini esa so‘l tomonida xochga mixlab qo‘ydilar.
39.O‘tib ketayotganlar boshlarini chayqagancha, Isoni haqoratlashardi:
40.– Hey ma’badni buzib uch kun ichida tiklaydigan! O‘zingni O‘zing qutqar-chi! Agar Sen Xudoning O‘g‘li bo‘lsang, qani xochdan tushib ko‘r-chi!
41.Oliy ruhoniylar, ulamolar va oqsoqollar ham barchasi bunga qo‘shilishib, Uni masxaralay ketdilar:
42.– Boshqalarni qutqardi, O‘zini esa qutqara olmaydi! Agar U Isroilning Podshohi bo‘lsa, endi xochdan tushib ko‘rsin, shunda biz Unga ishonamiz.
43.U Xudoga ishonardi-ku. Agar U Xudoning azizi bo‘lsa, hozir qutqarib olsin-chi! Chunki U: “Men Xudoning O‘g‘liman”, – degan.
44.Iso bilan birga xochga mixlangan qaroqchilar ham Uni shunday so‘kar edilar.
45.Tushdan boshlab soat uchgacha butun yerni qorong‘ilik qopladi.
46.Soat uchlarda Iso baland ovoz bilan:     – Eli, Eli, lamo shavaqtani? ya’ni “Tangrim, Tangrim, nega Meni tashlab qo‘yding?” – deb faryod qildi.
47.U yerda turganlardan ba’zilari buni eshitib:     – U Ilyosni chaqiryapti-ku, – deyishdi.
48.Ulardan biri darhol yugurib, shimgichni olib keldi-da, uni sirkaga botirib, qamishning uchiga ilgancha, Isoga ichishga uzatdi.
49.Boshqalari esa:     – To‘xta ko‘raylik-chi, Ilyos kelib Uni qutqararmikan, – deyishdi.
50.Iso esa yana bir bor qattiq oh urib, jon berdi.
51.Shu ondayoq ma’baddagi parda yuqoridan pastgacha ikkiga bo‘linib, yirtilib ketdi. Yer larzaga keldi, toshlar yorildi.
52.Qabrlar ochilib, talay rahmatli azizu avliyolarning jasadlari tirilib ketdi.
53.Ular qabrlaridan chiqib, Iso qayta tirilganidan keyin tabarruk shaharga kirib, ko‘plarga ko‘rindilar.
54.Isoni qo‘riqlab turgan yuzboshi bilan yonidagi askarlar zilzilani va sodir bo‘layotgan barcha ishlarni ko‘rib, vahimaga tushdilar-da:     – Haqiqatan ham bu Xudoning O‘g‘li ekan! – dedilar.
55.Jaliladan boshlab Isoga ergashib xizmat qilib kelgan ko‘pgina ayollar ham uzoqdan qarab turgan edilar.
56.Ularning orasida magdalalik Maryam, Yoqub bilan Yusufning onasi Maryam hamda Zabadiy o‘g‘illarining onasi bor edi.
57.Oqshom tushgach, Arimateya shahridan bo‘lgan Yusuf ismli bir boy odam keldi. O‘zi ham Isoning shogirdi edi.
58.U Pilatning oldiga borib, Isoning jasadini so‘radi. Shunda Pilat jasadni unga berishni buyurdi.
59.Yusuf jasadni olib, uni toza kafanga o‘radi
60.va o‘zining qoyada yo‘nilgan yangi qabriga qo‘ydi. Keyin qabrning og‘ziga katta bir toshni yumalatib keltirib qo‘ydi-da, jo‘nadi.
61.Magdalalik Maryam bilan boshqa Maryam esa shu yerda, qabrning ro‘parasida o‘tirgan edilar.
62.Tayyorgarlik kunining ertasiga oliy ruhoniylar va farziylar Pilatning huzuriga to‘planishib:
63.– Taqsir! – deyishdi, – O‘sha aldamchi hali tirikligida: “Uch kundan keyin qayta tirilaman”, – degani esimizga tushdi.
64.Shuning uchun uch kungacha qabrni qorovullashni buyursangiz, toki Uning shogirdlari kechasi kelib Uni o‘g‘irlab ketishmasin va xalqqa: “U qayta tirildi”, – deb aytishmasin. Yo‘qsa, oxirgi aldov birinchisidan battar bo‘ladi.
65.Pilat ularga:     – Mana, soqchilar bo‘linmasi o‘zlaringizning ixtiyoringizda. Borib, bilganingizdek qabrni qorovullanglar, – dedi.
66.Ular esa soqchilar bilan borib, qabr toshiga muhr bosib, qabrni qorovullay boshladilar.

Matthew XXVIII
1.Dam olish kunining ertasiga, yakshanba kuni tongotarda magdalalik Maryam bilan boshqa Maryam qabrni ko‘rgani borishdi.
2.Shunda to‘satdan shiddatli zilzila bo‘ldi. Xudovandning bir farishtasi osmondan tushdi va qabrga borib toshni ag‘darib yubordi-da, uning ustiga o‘tirdi.
3.Uning ko‘rinishi yashinday, kiyimlari esa qorday oppoq edi.
4.Soqchilar bo‘lsa, qo‘rquvdan titrab, joni chiqqanday bo‘lishdi.
5.Farishta so‘zini ayollarga qaratib:     – Sizlar qo‘rqmang! – dedi. – Xochga mixlangan Isoni izlayotganlaringizni bilaman.
6.U bu yerda yo‘q. O‘zi aytganidek, qayta tirilib ketdi. Kelinglar, Rabbingiz yotgan joyini ko‘ringlar.
7.Endi tezroq borib, Uning shogirdlariga: “Iso tirildi. U sizdan oldin Jalilaga ketyapti, Uni o‘sha yerda ko‘rasizlar”, – deb aytinglar. Sizlarga buni men aytdim.
8.Ayollar qabrdan shosha-pisha chiqib, katta sevinch va qo‘rquv ila yugura-yugura Isoning shogirdlariga xabar bergani ketishdi.
9.Shogirdlarga bu xabarni yetkazaylik, deb ular yo‘lda ketayotganlarida, birdaniga Isoning O‘zi ularning qarshisidan chiqib:     – Salom! – dedi.     Ular esa ro‘baro‘ kelib, oyoqlariga yopishgancha Unga topina boshladilar.
10.Shunda Iso ularga:     – Qo‘rqmanglar! Borib birodarlarimga Jalilaga borishlarini, Meni o‘sha yerda ko‘rishlarini xabar beringlar, – dedi.
11.Ayollar hali yo‘lda borishar ekan, soqchilar bo‘linmasidan bir nechasi shaharga kirib, sodir bo‘lgan barcha hodisotni oliy ruhoniylarga bildirdilar.
12.Ular oqsoqollar bilan to‘planib kengashgach, askarlarga ancha pul berib,
13.shunday dedilar:     – Sizlar: “Shogirdlari kechasi kelib, biz uxlab yotganimizda Uni o‘g‘irlab ketishdi”, deb aytinglar.
14.Agarda bu bo‘lib-o‘tganlar hokimning qulog‘iga yetib borsa, bizlar uni shunga ishontiramiz va sizlarni ko‘ngilsizlikdan xalos etamiz.
15.Soqchilar esa pulni olib, topshiriqni aytilgandek bajardilar. Shunday qilib, bu hangama to bugungacha yahudiylar orasida ovoza bo‘lib keladi.
16.O‘n bir shogird Jalilaga, Iso ularga tayin etgan toqqa borishdi.
17.Ular Isoni ko‘rib, Unga sajda qildilar. Ba’zilari esa shubhaga bordilar.
18.Iso ularga yaqinlashib, shunday dedi: “Menga osmonda ham, yerda ham butun hokimiyat berilgandir.
19.Shuning uchun borib, barcha xalqlardan shogird orttiringlar. Ularni Ota, O‘g‘il va Muqaddas Ruh nomi bilan suvga cho‘mdirib, imonga kiritinglar.
20.Men sizlarga buyurgan hamma narsaga amal qilishni ularga o‘rgatinglar. Mana, Men har kuni, dunyoning oxirigacha sizlar bilan birga bo‘laman”.     Omin.

Mark I
1.Injil, ya’ni Xudoning O‘g‘li – Iso Masih haqidagi Xushxabar shu bilan boshlanadi.
2.Isha’yo payg‘ambarning kitobida yozilganki:     “Men Sendan avval elchimni yuborarman,     U Sening oldingda yo‘l hozirlab yurar.
3.Cho‘l-biyobonda nido yangramoqda:     Xudovand yo‘lini tayyorlangiz,     Ravon aylangiz so‘qmoqlarin! – deya”.
4.Bu oyat xuddi Yahyo payg‘ambarga to‘g‘ri keladi. U cho‘lda paydo bo‘lib, xalqni imonga chaqira boshladi. “Gunohlaringiz kechirilishi uchun tavba-tazarru qilinglar va suvga cho‘mib imon keltiringlar”, – deb e’lon qilardi.
5.Shunda butun Yahudiya yurti bo‘ylab yashovchilar va barcha quddusliklar Yahyoning oldiga chiqar, gunohlariga iqror bo‘lar va Yahyoning buyrug‘i bilan daryoga cho‘mib imon keltirar edilar.
6.Yahyo tuya junidan kiyim kiyib, beliga teridan kamar bog‘lab, chigirtkayu yovvoyi asal bilan ovqatlanardi.
7.U xalqqa shunday deb e’lon qilardi: “Orqamdan mendan ham Qudratlisi kelmoqda. Men engashib Uning choriq iplarini yechishga ham arzimayman.
8.Men sizlarni suvgagina cho‘mdirib yuribman, U esa sizlarni Muqaddas Ruhga cho‘mdiradi”.
9.O‘sha kunlari Iso Jalilaning Nosira shahridan keldi, Yahyo Uni O‘rdun daryosiga cho‘mdirdi.
10.Iso suvdan chiqishi bilanoq osmon ochilib, Muqaddas Ruh kaptarday uchib Isoning boshiga qo‘ngani ko‘rildi.
11.Osmondan esa: “Sen Mening sevikli O‘g‘limsan, Sendan mamnunman”, – degan sado eshitildi.
12.Muqaddas Ruh Isoni darhol cho‘lga haydab ketdi.
13.Iso cho‘lda qirq kun bo‘lib, shayton tomonidan vasvasaga solindi. U hayvonlar bilan birga yashar, farishtalar esa Unga xizmat qilishardi.
14.Yahyo qamab qo‘yilgandan so‘ng, Iso Jalilaga qaytdi. U Xudoning Shohligi haqida Xushxabar tarqatdi.
15.“Vaqt-soati keldi, Xudoning Shohligi yaqinlashib qoldi. Tavba qilinglar, Injilga imon keltiringlar!” – deb e’lon qilib yurdi.
16.Iso Jalila ko‘li bo‘yidan o‘tayotib, ko‘lga to‘r tashlab o‘tirgan Simun va uning ukasi Idrisni ko‘rib qoldi. Ular baliqchi edilar.
17.Iso ularga:     – Mening ketimdan yuringlar, Men sizlarni inson ovchilari qilaman, – dedi.
18.Ular esa darhol to‘rlarini tashlab, Isoning ortidan yurishdi.
19.Iso u yerdan bir oz nari yurgach, Zabadiy o‘g‘illari Yoqub va uning ukasi Yuhannoni ko‘rib qoldi. Ular qayiqda to‘rlarini yamab o‘tirishgan edi.
20.Iso shu onda ularni ham chaqirdi. Ular esa otalari Zabadiyni ishchilar bilan qayiqda qoldirib, Isoning orqasidan yurishdi.
21.Ular Kafarnahum shahriga kirib kelishdi. Juma kuni kech kirgach, Iso yahudiy ibodatxonasiga borib, ta’lim bera boshladi.
22.Xaloyiq Isoning ta’limotiga hayron qoldi. Chunki U odamlarga ulamolar kabi emas, balki qudratli kuch egasiday ta’sirchan ta’lim berar edi.
23.O‘sha ibodatxonada yomon ruhga chalingan bir odam bor edi. U to‘satdan qichqirib yubordi:
24.– Ey nosiralik Iso! Bizda nima ishing bor? Sen bizni halok qilgani keldingmi? Sening kimligingni bilaman, Sen Xudoning Azizisan!
25.Biroq Iso yomon ruhga do‘q urib:     – Jim bo‘l va undan chiqib ket! – dedi.
26.Yomon ruh u odamni larzaga soldi-da, ovozi boricha baqirib, uning vujudidan chiqib ketdi.
27.Hammani vahima bosdi. O‘zaro fikr yuritib:     – Bu nima gap? Bu qanaqa yangi ta’limot ekan? U yomon ruhlarga ham qudrat bilan buyuradi, ruhlar esa Unga bo‘ysunadi! – deyishdi.
28.Shunday qilib, Iso haqidagi shov-shuv tezda butun Jalila yurtiga yoyilib, yon-atrofga ovoza bo‘ldi.
29.Ibodatxonadan chiqqan hamon Iso O‘zi bilan Yoqub va Yuhannoni olib, Simun va Idrisning uyiga borishdi.
30.Simunning qaynonasi isitmalab yotgan edi. U haqda Isoga aytib qolishdi.
31.Iso ayolning yoniga borib, qo‘lidan ushlab ko‘tardi. Shu zahoti isitma tushdi va ayol xizmatga tutindi.
32.Quyosh botib, kech kirgan paytda, barcha kasallar va jinga chalinganlarni Isoning oldiga olib kela boshlashdi.
33.Butun shahar aholisi eshik oldiga yig‘ilib qoldi.
34.Iso talay dardu illatlardan qiynalganlarni sog‘aytirdi. Ko‘p jinlarni quvib chiqardi, ularning so‘zlashiga esa imkon bermasdi. Chunki jinlar Isoning Masihligini bilar edilar.
35.Ertalab Iso juda barvaqt turdi va shahardan tashqariga, xilvat joyga borib, ibodat qildi.
36.Simun va uning jo‘ralari Isoning orqasidan borishdi.
37.Isoni topib:     – Hamma Seni izlayapti-ku! – deyishdi.
38.Iso ularga:     – Yaqin atrofdagi qishloq va shaharlarga boraylik, Men u yerlarda ham voizlik qilayin, chunki Men ana shu maqsad uchun kelganman, – dedi.
39.Shunday qilib, Iso butun Jalila yurtini kezib chiqib, mahalliy ibodatxonalarda voizlik qilar va jinlarni quvib chiqarar edi.
40.Bir moxov Isoga yaqinlashib, Uning oldida tiz cho‘kkancha yalindi:     – Agar istasang, meni moxovlikdan pok qila olasan.
41.Isoning unga rahmi kelib, qo‘lini uzatdi va unga tegizib:     – Istayman, pok bo‘l! – deb qo‘ydi.
42.Buni aytar-aytmas, u odamning moxovligi arib, pok-pokiza bo‘lib ketdi.
43.Iso esa unga jiddiy tanbeh berib:
44.– Menga qara! Hech kimga hech narsa aytma, lekin borib ruhoniyga ko‘rin va sog‘ayganingni tasdiqlat, bundan dalolat bo‘lishi uchun Muso payg‘ambar buyurgan qurbonliklarni keltirib ber, – dedi-da, uni darhol jo‘natib yubordi.
45.U kishi chiqiboq, ro‘y bergan hodisa haqida hamma yoqqa e’lon qila boshladi. Natijada Iso endi biror shaharga ochiq kirolmaydigan bo‘lib qoldi. U shahardan tashqarida, xilvat joylardagina bo‘lardi. Shunga qaramay, xaloyiq har tomondan Uning oldiga kelar edi.

Mark II
1.Bir necha kundan keyin Iso yana Kafarnahum shahriga keldi. Uning uyda ekanligi ma’lum bo‘lgach,
2.tezda ko‘p xaloyiq to‘plandiki, hatto eshik oldida ham joy qolmadi. Iso esa xalqqa Xudoning so‘zini aytardi.
3.Shu orada to‘rt kishi ko‘tarib kelayotgan bir shol odamni Uning oldiga olib kelishdi.
4.Xalq ko‘pligidan Isoga yaqinlashish imkonini topolmay, ular Iso o‘tirgan uyning tomini teshib tuynuk ochishdi va sholni to‘shagi bilan tushirishdi.
5.Iso ularning ishonchini ko‘rib, sholga:     – Bolam, gunohlaring kechirildi, – dedi.
6.Bu yerda ba’zi ulamolar o‘tirgan edilar. Ular o‘zlaricha:
7.“Nega U bunday shakkoklik qilyapti? Gunohlarni yolg‘iz Xudodan boshqa kim ham kechira oladi?” – deb o‘ylar edilar.
8.Iso shu onda ularning mulohazalarini ruhan payqab, ularga dedi:     – Nega sizlar dillaringizda bunday mulohaza qilyapsizlar?
9.Nima osonroq? Sholga: “Gunohlaring kechirildi”, deb aytishmi, yoki: “O‘rningdan tur, to‘shagingni olib yur”, deb aytishmi?
10.Lekin Inson O‘g‘lining yer yuzida gunohlarni kechirish qudrati borligini ham bilib qo‘yinglar!     U shunday dedi-da, sholga qarab:
11.– Senga aytaman, o‘rningdan tur, to‘shagingni olu, uyingga ket! – dedi.
12.Shol shu ondayoq o‘rnidan turib ketdi-yu, to‘shagini ko‘tarib, hammaning ko‘z oldida chiqib ketdi. Barcha hayratga tushdi.     – Biz hech qachon bunday holni ko‘rmagan edik! – deb Xudoni olqishlar edilar.
13.Iso yana ko‘l bo‘yiga chiqdi. Tumonat xaloyiq Uning oldiga to‘plandi. Iso ularga ta’lim berdi.
14.U yerdan o‘tayotib, Iso soliq yig‘adigan joyda o‘tirgan Alfey o‘g‘li Leviyni ko‘rib qoldi.     – Mening orqamdan yur! – dedi unga Iso. Leviy esa o‘rnidan turib, Isoning orqasidan ergashdi.
15.Keyin Iso Leviyning uyida mehmon bo‘lib o‘tirdi. Iso va shogirdlaridan boshqa ko‘p soliqchilar va har xil gunohkor odamlar ham yeb-ichib o‘tirardi. Bular singari Isoga ergashuvchi odamlar ko‘p edi.
16.Iso soliqchilar va gunohkorlar bilan birga yeb-ichib o‘tirganini ulamolar va farziylar ko‘rib, Uning shogirdlariga:     – Bu qanday gap? U soliqchilaru gunohkorlar bilan birga yeb-ichib o‘tiribdi-ku! – deyishdi.
17.Iso buni eshitib, shunday javob berdi:     – Sog‘lar emas, bemorlar tabibga muhtojdir. Men taqvodorlarni emas, gunohkorlarni tavbaga chaqirgani kelganman.
18.Yahyoning ham, farziylarning ham shogirdlari ro‘za tutayotgan edilar. Ular Isoning yoniga kelib:     – Nega Yahyoning shogirdlari va farziylarning shogirdlari ro‘za tutadi-yu, Sening shogirdlaring tutmaydi? – deb so‘rashdi.
19.Iso ularga dedi:     – Kuyov davrada bo‘lgan vaqtda to‘y ahli ro‘za tuta olarmikin? Yo‘q, kuyov ular bilan birga bo‘lguncha, ro‘za tuta olmaydilar.
20.Biroq kuyov ulardan judo bo‘ladigan kunlar keladi, ana o‘shanda ro‘za tutadilar.
21.Hech kim yangi matodan yamoq qilib, eski kiyimga solmaydi. Aks holda, yangi yamoq eski kiyimdan so‘kilib ketadi va yirtiq battar yomon bo‘ladi.
22.Shuningdek, hech kim yangi sharobni eski meshga quymaydi. Aks holda, yangi sharob meshni yirtadi, sharob to‘kiladi va mesh ham nobud bo‘ladi. Illo, yangi sharobni yangi meshga quymoq darkor.
23.Bir shanba kuni Iso g‘alla dalasidan o‘tayotgan edi. Uning shogirdlari yo‘l-yo‘lakay boshoqlarni uza boshlashdi.
24.Buni ko‘rgan farziylar Isoga:     – Qara, nega ular dam olish kunida taqiqlangan ishni qilishyapti? – deyishdi.
25.Iso ularga dedi:     – Nahotki sizlar Dovud bilan hamrohlari och qolib muhtoj bo‘lganda nimalar qilishganini hech qachon o‘qimagan bo‘lsangiz?
26.Dovud oliy ruhoniy Aviatar zamonida Xudoning uyiga kirib, faqat ruhoniylargina yeyishi mumkin bo‘lgan baxshida nonlarni yeb, hamrohlariga ham bergan edi.
27.Keyin Iso davom etdi:     – Inson dam olish kuni uchun emas, balki dam olish kuni inson uchun yaratilgan.
28.Binobarin, Inson O‘g‘li dam olish kunining ham hokimidir.

Mark III
1.Iso yana ibodatxonaga kirdi. U yerda qo‘li shol bir odam bor edi.
2.U bu odamni dam olish kunida ham sog‘aytirarmikan, deb Isoni zimdan kuzatib turishdi.
3.Iso qo‘li shol odamga:     – O‘rtaga chiq! – dedi.
4.So‘ng xaloyiqdan so‘radi:     – Dam olish kunida yaxshilik qilish lozimmi yoki yomonlik? Jonni xalos qilish kerakmi, yoki halok?     Ular esa indamadi.
5.Iso odamlarning bunday bag‘ri toshligidan qayg‘urib, atrofga g‘azab bilan qaragancha, u odamga:     – Qo‘lingni uzat! – dedi.     U odam qo‘lini uzatishi bilanoq, tuzalib ketdi.
6.Farziylar esa darrov tashqariga chiqib, Isoni halok qilish chorasini topmoq uchun Hirodchilar bilan til biriktirishdi.
7.Iso shogirdlari bilan ko‘l tomon jo‘nadi. Jalila va Yahudiyadan chiqqan katta bir olomon Unga ergashardi.
8.Quddus va Idumeyadan, O‘rdun naryog‘idagi yurtlardan, shuningdek, Tir va Sido‘n sohillaridan kelgan tumonat xaloyiq Isoning qilayotgan ishlarini eshitib, Uning oldida tirband bo‘lib qolgan edi.
9.Iso odam ko‘pligidan siqilib qolmay, deb shogirdlariga qayiq tayyorlab qo‘yishni aytdi.
10.Chunki ko‘plar shifo topayotgan edi va hamma dardlilar qo‘l tegizish ilinjida Iso tomon yopirilar edilar.
11.Yomon ruhlar esa Isoni ko‘rgan paytda Uning oldiga yiqilib: “Sen Xudoning O‘g‘lisan”, – deb baqirib yuborishardi.
12.Ammo Iso O‘zini oshkor qilib qo‘ymasliklari uchun ruhlarni qattiq tanbehlab qo‘yardi.
13.Shundan so‘ng Iso toqqa chiqib, shogirdlaridan O‘zi istaganlarini yoniga chaqirdi. Ular kelgach,
14.Iso ularni voizlik qilishga, kasallarni sog‘aytirish va jinlarni quvib chiqarishga yubormoqchi bo‘lib, kuch-qudrat egasi qildi. Iso doim O‘zi bilan birga bo‘lish uchun quyidagi o‘n ikki shogirdini tayinladi:
15.unga Butrus deb laqab qo‘ygan Simun,
16.Bani-ragash, ya’ni “Momaqaldiroq o‘g‘illari” deb laqab qo‘ygan Zabadiy o‘g‘illari Yoqub va Yuhanno,
17.yana Idris, Filip, Bartolmey, Matto, To‘ma, Alfey o‘g‘li Yoqub, Taddey, vatanparvar Simun
18.va Isoga xiyonat qilgan Yahudo Ishqariyot.
19.Shundan so‘ng uyga keldilar. Yana shunchalik ko‘p xaloyiq to‘plangan ediki, hatto non yeyishga vaqtlari bo‘lmadi.
20.Isoning yaqinlari buni eshitib,     – U aqldan ozib qolibdi, – deb olib kelishga bordilar.
21.Quddusdan kelgan ulamolar esa:     – Uni shayton urgan, U ins-jinslarning boshlig‘i shayton kuchi bilangina jinlarni quvib chiqaryapti, – deyishdi.
22.Shunda Iso ularni yoniga chaqirib, masal bilan so‘zlay boshladi:     – Qanday qilib shayton shaytonni quvib chiqara oladi?
23.Agar bir podshohlik o‘z ichidan bo‘linib ketsa, u podshohlik turolmaydi.
24.Bir xonadon o‘z ichidan bo‘linib ketsa, u xonadon turolmaydi.
25.Agarda shayton o‘z-o‘ziga qarshi chiqib bo‘lingan bo‘lsa, u tura olmaydi, balki uning kuni bitadi.
26.Hech kim uyning egasi bo‘lgan kuchli kishini avval bog‘lab qo‘ymasdan turib, uning uyiga kirib, mol-dunyosini o‘g‘irlab ketolmaydi. Faqat shunday qilibgina uyni talash mumkin.
27.Sizlarga chinini aytayin: odam bolalarining qilgan barcha gunohlari va aytgan barcha kufrliklari kechiriladi.
28.Lekin kim Muqaddas Ruhni kufr etsa, abadiy kechirilmaydi, u abadiy jazoga mahkum bo‘ladi.
29.Iso bu so‘zni, “Uni jin uribdi”, – deganlari sababli aytdi.
30.Isoning onasi bilan ukalari kelib qolishdi. O‘zlari uyning tashqarisida kutib turib, Isoni chaqirib kelish uchun odam yuborishdi.
31.Isoning atrofida xaloyiq tirband edi. Ular Unga:     – Mana, onang, ukalaring va singillaring tashqarida kutib, Seni so‘rayaptilar, – deyishdi.
32.Iso ularga javoban:     – Mening onam va ukalarim kim? – dedi.
33.So‘ngra atrofida o‘tirganlarga nazar solib dedi:     – Mana, Mening onam va ukalarim!
34.Kimda-kim Xudoning irodasini bajo keltirsa, u Mening ukam, singlim, onam bo‘ladi.

Mark IV
1.Iso yana ko‘l bo‘yida ta’lim berishni boshladi. Oldiga bir talay odam yig‘ilib qolgach, Iso ko‘ldagi qayiqqa tushib o‘tirdi. Butun xaloyiq esa ko‘l qirg‘og‘ida, quruqlikda qoldi.
2.Iso masal orqali xalqqa ko‘p nasihatlar qildi. O‘z ta’limotida shunday dedi:
3.“Quloq solinglar! Urug‘ sepuvchi urug‘ sepgani chiqibdi.
4.Urug‘ sepayotganda ba’zi urug‘lar yo‘l yoqasiga tushibdi. Qushlar uchib kelib, urug‘larni cho‘qib ketibdi.
5.Ba’zi donlar tuprog‘i kam toshloqqa tushibdi. Tuproq chuqur bo‘lmaganidan, urug‘lar tez ko‘karib chiqibdi.
6.Biroq quyosh chiqqach, so‘lib, ildizi bo‘lmagani uchun qurib ketibdi.
7.Boshqa urug‘lar tikanlar orasiga tushibdi. Tikanlar o‘sib, urug‘larni bo‘g‘ib qo‘yibdi va ular hosil bermabdi.
8.Yana boshqa urug‘lar esa yaxshi yerga tushibdi va unib-o‘sib, o‘ttiz, oltmish va hatto yuz barobar ko‘p hosil beribdi”.
9.Keyin Iso ularga: “Kimning eshitar qulog‘i bo‘lsa, eshitsin!” – dedi.
10.Xalq ketib, Iso yolg‘iz qolgach, U bilan yuruvchilar va o‘n ikki shogirdi boyagi masal haqida alohida so‘radilar.
11.Iso ularga dedi: “Xudo Shohligining siri sizlarga nasib etgan. Tashqaridagilarga esa hamma narsa masallar bilan uqtiriladi.
12.Shunday qilib,  ularga qaratilgan bu oyat bajo kelmoqda:     “Ular qarab turib, ko‘rmaslar,     Eshitib turib, anglamaslar.     Aks holda tavba-tazarru qilur     Va gunohlaridan forig‘ bo‘lur edilar””.
13.“Bu masalni tushunmayapsizlarmi? – dedi ularga Iso. – Unday bo‘lsa, barcha masallarni ham qanday qilib tushunasizlar?
14.Mana, urug‘ sepuvchining sepgani – Xudoning kalomidir.
15.Yo‘l yoqasiga tushgan urug‘ shunday odamlarni bildiradi: ularning yuragiga ilohiy kalom sepiladi. Biroq ular eshitgan hamon shayton kelib, qalblariga sepilgan kalomni o‘g‘irlab ketadi.
16.Toshloqqa tushgan urug‘ esa shunday odamlarni bildiradi: ular kalomni eshitar-eshitmas, sevinch bilan qabul qilaveradilar.
17.Lekin ular ildizi yo‘q beqaror odamlardir. So‘ngra kalom tufayli qayg‘u yoki quvg‘inga duchor bo‘lishsa, tezda vasvasaga tushib qoladilar.
18.Yana boshqalar tikanzorga tushgan uruqqa o‘xshaydilar. Ular Xudoning kalomini eshitadi-yu,
19.lekin bu dunyoning tashvishlari, boylikka o‘chlik va boshqa havaslar ularning yuraklariga suqilib kirib, kalomni bo‘g‘ib qo‘yadi, kalom esa samarasiz qoladi.
20.Yaxshi tuproqqa tushgan urug‘ bo‘lsa, kalomni eshitib, qalbiga jo qilgan odamlarni bildiradi. Ular goh o‘ttiz, goh oltmish, goh yuz barobar ko‘p samara beradilar”.
21.Iso ularga yana dedi: “Shamni olib kelib, idishning yoki chorpoyaning tagiga qo‘yadimi? Aksincha, shamdonga qo‘ymaydimi?
22.Xuddi shu singari, oshkora bo‘lmaydigan hech qanday sir yo‘q, sirtga chiqmaydigan hech yashirin narsa yo‘q.
23.Kimning eshitar qulog‘i bo‘lsa, eshitsin!”
24.Keyin ularga yana dedi: “Eshitayotganlaringizni qulog‘ingizga quyib oling! Siz qanday o‘lchov bilan o‘lchasangiz, xuddi shunday o‘lchov bilan sizga ham o‘lchab beriladi. Siz, tinglayotganlarga esa qo‘shib ham beriladi.
25.Kimda bor bo‘lsa, unga yana beriladi. Kimda yo‘q bo‘lsa, bor bo‘lgani ham tortib olinadi”.
26.Iso yana dedi: “Xudoning Shohligi yerga urug‘ sepgan odamga o‘xshaydi.
27.Kechasi bo‘ldimi, uxlaydi, kunduzi bo‘ldimi, turadi. Urug‘ning qanday unib-o‘sayotganidan u bexabar.
28.Yer o‘z-o‘zidan avval ko‘katni, so‘ngra boshoqni, undan keyin boshoqdagi to‘liq donni undiradi.
29.Hosil pishgach, yig‘im-terim vaqti keldi, deb darhol o‘roq soladi”.
30.Iso yana dedi: “Xudo Shohligini nimaga o‘xshataylik? Uni qanday masal bilan ifodalasak bo‘ladi?
31.Mana, Xudoning Shohligi bir xantal doniga o‘xshaydi: u yerga sepilganda, yer yuzidagi barcha urug‘lardan kichik bo‘ladi.
32.Lekin sepilgandan keyin ko‘karadi va barcha ko‘katlardan baland bo‘lib o‘sadi. U ulkan shoxlar chiqaradiki, osmondagi qushlar ham uning panohida uya quradilar”.
33.Shunday qilib, Iso xalqning eshitish imkoniga qarab, bu singari ko‘pgina masallar orqali Xudo kalomini o‘rgatar edi.
34.Masalsiz ularga gapirmas edi. Shogirdlari bilan tanho qolganda esa, ularga hammasini ochiq tushuntirar edi.
35.O‘sha kuni kechqurun Iso shogirdlariga:     – Narigi qirg‘oqqa suzib o‘taylik, – dedi.
36.Ular xaloyiqni jo‘natib, Isoni o‘tirgan qayig‘ida olib ketishdi. Isoning ketidan boshqa qayiqlar ham suzib keldi.
37.Shu orada ko‘lda kuchli bo‘ron ko‘tarildi. To‘lqinlar qayiqni tebratib yubordi, qayiq suvga to‘la boshladi.
38.Iso esa qayiqning quyruq tomonida yostiqqa bosh qo‘yib, uxlab yotgan edi.     Shogirdlar Isoni uyg‘otib:     – Ustoz, biz halok bo‘lyapmiz! Parvo qilmaysanmi? – deyishdi.
39.Shunda Iso turib, shamolga do‘q urdi va ko‘lga:     – Jim bo‘l, bas qil! – deb qo‘ydi. Shu onda shamol tindi va chuqur sukunat bo‘ldi.
40.Iso shogirdlariga:     – Nega bunday qo‘rqoqsizlar? Qanday qilib haligacha ishonchingiz yo‘q? – dedi.
41.Ular esa juda qo‘rqib, bir-biriga:     – Bu qanaqa kishiki, shamol ham, ko‘l ham Unga bo‘ysunsa? – deyishdi.

Mark V
1.Ko‘lning narigi qirg‘og‘idagi Gadara yurtiga yetib kelishdi.
2.Iso qayiqdan tushishi bilanoq, yovuz ruhga chalingan bir odam qabrlar orasidan chiqib, Uni qarshiladi.
3.Turar joyi qabriston bo‘lgan bu odamni hech kim hatto zanjir bilan ham bog‘lay olmas edi.
4.Ko‘p martaba uni kishanu zanjirlar bilan bog‘lagan bo‘lsalar-da, ammo u zanjirlarni uzib, kishanlarni ham sindirib tashlar edi. Uni tiyish uchun hech kimning kuchi yetmas edi.
5.Doimo, kechayu kunduz qabrlarda, tog‘larda baqirib yurar, o‘zini toshlarga urib jarohatlar edi.
6.U Isoni uzoqdan ko‘rib, yugurib keldi-da, Unga ta’zim qilib,
7.ovozi boricha baqirdi:     – Ey Iso, Xudoyi Taoloning O‘g‘li! Men bilan nima ishing bor? Xudo haqi Senga yolvoraman, meni qiynama!
8.Chunki Iso unga: “Ey yovuz ruh, bu odamdan chiqib ket!” – deb buyurgan edi.
9.Iso undan so‘radi:     – Isming nima?     – Ismim Tumonat, chunki bizlar ko‘pchilikmiz, – javob berdi u.
10.O‘zlarini bu yurtdan tashqariga haydab chiqarmasligini Isodan ko‘p yolvorib so‘radi.
11.O‘sha tog‘ning yon bag‘rida katta to‘ng‘iz podasi o‘tlab yurgan edi.
12.Hamma ruhlar Isoga yolvorib:     – Bizni shu to‘ng‘izlarga yuborgin, ularga kiraylik, – deyishdi.
13.Iso ularga ruxsat berdi. Yovuz ruhlar esa shu zahoti u odamdan chiqib, to‘ng‘izlarga kirib olishdi. Ikki mingga yaqin to‘ng‘iz podasi tik qiyalikdan ko‘lga yopirilib, g‘arq bo‘ldi.
14.Shunda to‘ng‘iz boquvchilar to‘rt tomonga to‘zib, shahar va qishloqlarda bu bo‘lib o‘tgan hodisani gapirib berishdi. Aholi esa buni ko‘rgani borib,
15.Isoning oldiga yig‘ilishdi. Ilgari tumonat jin qamragan odamni kiyingan va aqli raso holda o‘tirganini ko‘rib, qo‘rqib ketishdi.
16.Voqeani ko‘rganlar esa haligi odam jindan qanday qutulgani va to‘ng‘izlar bilan nima ro‘y bergani haqida xalqqa so‘zlab berishdi.
17.Shunda yerli xalq Isodan o‘z yurtlari chegarasidan chiqib ketishni iltimos qildi.
18.Iso qayiqqa tushdi. Jindan qutulgan odam Isoga ergashish uchun ruxsat so‘radi.
19.Lekin Iso rozilik bermadi.     – O‘z uyingga bor, Rabbing senga nimalar qilganini, qanday rahm-shafqat ko‘rsatganini o‘z yaqinlaringga gapirib ber, – dedi unga.
20.Shunda u kishi borib, O‘nkent viloyatida Iso o‘ziga nimalar qilganini targ‘ib qila boshladi. Hamma ham hayratga tushdi.
21.Iso ko‘lning berigi bo‘yiga suzib o‘tib, qirg‘oqda turardi. Uning oldiga yana ko‘p xaloyiq to‘plandi.
22.Yahudiy jamoa boshlaridan Yair ismli bir kishi kelib qoldi. U Isoni ko‘rib, Uning oyoqlariga o‘zini tashladi-da:
23.– Qizim o‘lim to‘shagida yotibdi. Kelib unga qo‘lingni tegizgin, u sog‘ayib tirik qolsin, – deb yalinib-yolvordi.
24.Iso u bilan ketdi. Uning orqasidan ko‘p xaloyiq ergashib, Uni siqib qo‘yar edi.
25.U yerda o‘n ikki yildan beri qon ketishidan azob chekayotgan bir ayol ham bor edi.
26.U ko‘p tabiblardan ko‘p qiynalib, butun mol-mulkini sarf etgani bilan hech foyda ko‘rmagan, aksincha, ahvoli yanada og‘irlashib ketgan edi.
27.Ayol Iso haqida eshitdiyu, xaloyiq o‘rtasida orqa tomondan Unga yaqinlashib, kiyimiga qo‘l tegizdi.
28.U o‘zicha: “Agar kiyimiga bir tegib olsam bas, sog‘ayib ketaman”, – deb o‘ylagan edi.
29.U shunday qilishi bilanoq, qon ketishi to‘xtadi. Ayol kasallikdan forig‘ bo‘lganini o‘z tanasida his etdi.
30.Iso esa shu onda O‘zidan bir kuch chiqqanligini payqadi. U atrofidagi xaloyiqqa ko‘z yugurtirib:     – Mening kiyimimga kim tegdi? – dedi.
31.Shogirdlari Unga:     – Xaloyiq Seni siqib turganligini ko‘ryapsan-ku va tag‘in kiyimimga kim tegdi, deb so‘rayapsanmi? – deyishdi.
32.Lekin Iso buni qilgan ayolni ko‘rish uchun atrofga qarar edi.
33.Ayol o‘ziga nima bo‘lganini bilib, qo‘rqib va qaltirab keldi, Isoning oyoqlariga o‘zini tashlab, butun haqiqatni Unga so‘zlab berdi.
34.Iso unga:     – Qizim, ishonching seni qutqardi. Eson-omon borib, dardingdan forig‘ bo‘lgil, – dedi.
35.Iso shunday deb turgan ham ediki, jamoaboshining uyidan odamlar kelib unga:     – Qizingiz o‘ldi, nega yana Ustozni ovora qilyapsiz? – dedilar.
36.Iso bu so‘zlarni eshitib, jamoaboshiga:     – Qo‘rqma, faqat ishongin, – dedi.
37.Iso hech kimning ergashishiga yo‘l qo‘ymay, faqat Butrus, Yoqub va uning ukasi Yuhannoni olib ketdi.
38.Jamoaboshining uyiga yetganlarida, yig‘i va dod-faryod to‘la bir qiy-chuvga duch kelishdi.
39.Iso ichkariga kirib:     – Nega qayg‘uryapsizlar, nega yig‘layapsizlar? Qizcha o‘lgan emas, u uxlab yotibdi, – dedi.
40.Ular esa Uning ustidan kulishdi.     Iso hammani tashqariga chiqarib yubordi, qizchaning ota-onasi va shogirdlarini olib qoldi va qizcha yotgan xonaga kirdi.
41.Qizchaning qo‘lidan ushlab unga:     – Talifa qumi! – dedi. Bu so‘zning tarjimasi: “Qizim, senga aytaman: o‘rningdan tur!” demakdir.
42.O‘n ikki yashar qizaloq shu onda o‘rnidan turib, yura boshladi. Buni ko‘rganlarning aqli shoshdi.
43.Iso:     – Buni hech kim bilmasin, – deb ularga qat’iy buyurdi va qizchaga ovqat berishlarini aytdi.

Mark VI
1.Iso u yerdan jo‘nab, O‘z yurtiga bordi. Shogirdlari ham Uning orqasidan ergashib kelishdi.
2.Shanba kuni bo‘lgach, Iso ibodatxonada ta’lim bera boshladi. Uni tinglayotganlarning ko‘pchiligi hayratga tushib:     – Bular Unga qayerdan nasib bo‘lgan ekan? Unga bunday donolikni kim berdi? Qanday qilib Uning qo‘li orqali bunaqa mo‘jizalar sodir bo‘lyapti?
3.Maryamning o‘g‘li, Yoqub, Yusuf, Yahudo va Simunning akasi duradgor Iso bu emasmi? Uning singillari ham mana shu yerda, o‘z oramizda turibdi-ku! – deyishdi. Va g‘ashlanib, Isoni rad qilishdi.
4.Iso ularga:     – Payg‘ambar o‘z vatanidan, o‘z qarindosh-urug‘lari va uyidan boshqa yerda e’tiborsiz qolmas, – dedi.
5.Iso u yerda hech qanday mo‘jiza yaratolmadi. Faqatgina bir muncha bemorlarga qo‘l tegizib, ularni sog‘aytirdi.
6.Ularning imonsizligiga ajablandi.     Shundan so‘ng Iso atrofdagi qishloqlarda kezib ta’lim berardi.
7.O‘n ikki shogirdini yoniga chaqirib, ikkita-ikkitadan qilib jo‘natmoqchi bo‘ldi. Ularga yovuz ruhlar ustidan hokimlik qilish uchun qudrat berdi.
8.Ularga buyurib: “Yo‘l uchun yolg‘iz hassadan boshqa hech narsa – to‘rva ham, non ham, kamarlaringga mis chaqa ham olmanglar,
9.balki oddiygina choriq kiyib, ikki sidra kiyim esa kiymanglar”, – dedi.
10.Iso yana dedi: “Agar biron joyda biron uyga kirsangizlar, u yerdan chiqishingizgacha o‘sha uyda qolinglar.
11.Agar biron joy odamlari sizni qabul qilmasa va sizga quloq solmasalar, u yerdan chiqayotganingizda ularga ogohlantirish tariqasida oyoqlaringizdan changni qoqib ketinglar. [Sizlarga chinini aytayin, qiyomat kunida u shahardan ko‘ra Sado‘m va G‘amo‘ra shaharlarining holi yengilroq bo‘ladi.]”
12.Shunda shogirdlar yo‘lga tushib, xalqni tavba qilishga undab yurishdi.
13.Ko‘p jinlarni quvib chiqarishdi va ko‘p kasallarga yog‘ surtib ularni sog‘aytirishdi.
14.Isoning nomi el og‘ziga tushib qolgan edi. Podshoh Hirodning qulog‘iga ham mish-mishlar yetganda, u:     – Yahyo payg‘ambar tirilib kelibdi. Shuning uchun bu Kishi orqali bunday ajoyibotlar sodir bo‘lmoqda, – dedi.
15.Boshqalar esa Uni Ilyos payg‘ambar deb hisoblasa, yana boshqalar Uni qadimgi payg‘ambarlar qatorida bir payg‘ambar derdilar.
16.Hirod bularni eshitib:     – Bu men boshini kesgan Yahyodan boshqasi emas. U qayta tirilib kelgan, – deb qattiq turdi.
17.Hirod o‘z ukasi Filipning xotini Hirodiyaga uylangani sababli Yahyoni qo‘lga olib, zindonga qamatib qo‘ygan edi.
18.Chunki Yahyo Hirodga: “Ukangning xotinini olish sen uchun ravo emas”, – deb yurgan edi.
19.Hirodiyaning o‘zi Yahyodan achchiqlanib, uni o‘ldirmoqchi bo‘lgan, ammo bu niyatiga yeta olmayotgan edi.
20.Hirod esa Yahyoning solih va muqaddas kishi ekanini bilib, undan qo‘rqar va uni himoya qilar edi. Uning so‘zlarini maroq bilan tinglar va ko‘p ishlarni uning maslahati bilan qilardi.
21.Bir kuni qulay fursat tug‘ilib qoldi. Hirod o‘zining tug‘ilgan kuni munosabati bilan o‘z mansabdorlari, mingboshilari va Jalila yurtining og‘alariga ziyofat berdi.
22.Hirodiyaning qizi kirib, raqs tushdi va Hirod bilan ulfatlarining ko‘nglini topdi. Podshoh qizga:     – Nima istasang, tila, men senga beraman, – dedi.
23.Unga hatto qasam ichib:     – Mendan nima so‘rasang, beraman, podshohligimning yarmigacha bo‘lsa ham, beraman, – dedi.
24.Qiz chiqib onasidan so‘radi:     – Nimani so‘ray?     – Yahyo payg‘ambarning boshini so‘ra! – dedi onasi.
25.Qiz shu onda podshoh huzuriga yugurib borib:     – Menga hoziroq laganda Yahyo payg‘ambarning boshini olib berishingizni so‘rayman, – dedi.
26.Podshoh juda xafa bo‘ldi. Lekin qasam ichganligi tufayli va mehmonlar xotiri uchun qizning iltimosini rad etishni istamadi.
27.U shu ondayoq jallodni yuborib, Yahyoning boshini keltirishni buyurdi.
28.Jallod zindonga borib, Yahyoning boshini tanidan judo qildi va laganga solib, qizga olib berdi; qiz esa onasiga topshirdi.
29.Yahyoning shogirdlari yuz bergan hodisani eshitib, uning jasadini olgani borishdi va uni dafn etishdi.
30.Havoriylar Isoning huzuriga to‘planib, qanday ishlar qilishganini, xalqqa nimalar o‘rgatishganini birma-bir aytib berdilar.
31.Iso ularga:     – Kelinglar, bir o‘zimiz biron xilvat joyga boraylik, bir oz dam olinglar, – dedi. Chunki kelib-ketuvchilar ko‘pligidan ularning ovqat yeyishga ham vaqti yo‘q edi.
32.Iso bilan shogirdlari alohida qayiqqa tushib, xilvat joyga jo‘nab ketishdi.
33.Lekin xalq ularning ketayotganini ko‘rdi, ko‘pchilik tanib qoldi. Shunda hamma shaharlardan piyoda yo‘lga tushishdi, Iso bilan shogirdlari borayotgan joyga yugurib borib, ulardan oldin yetib kelishdi.
34.Iso qayiqdan chiqqanda, shuncha xaloyiqni ko‘rib, ularga achindi. Chunki ular cho‘ponsiz qo‘ylarga o‘xshardi. Iso ularga ko‘p narsalarni o‘rgatardi.
35.Ancha vaqt o‘tgandan so‘ng, shogirdlar Isoning yoniga kelib:     – Bu yer yovon ekan, endi vaqt kech bo‘lib qoldi.
36.Xalqni qo‘yib yubor, atrofdagi qishloq va ovullarga borib o‘zlariga non sotib olishsin, yeydigan hech narsalari yo‘q, – deyishdi.
37.Iso ularga javoban:     – Sizlar ularga ovqat beringlar! – dedi.     – Nahotki biz ikki yuz kumush tangaga non sotib olib kelib, xalqqa yedirsak? – deb so‘rashdi Undan.
38.Iso dedi:     – Qancha nonlaringiz bor? Borib ko‘ringlar.Ular bilib kelgach:     – Beshta non, ikkita baliq bor ekan, – deyishdi.
39.Iso xaloyiqni to‘p-to‘p qilib yashil o‘t ustida o‘tqazishni shogirdlariga buyurdi.
40.Xalq yuztadan va elliktadan to‘da-to‘da bo‘lib o‘tirdi.
41.Iso beshta non bilan ikkita baliqni oldi va osmonga qarab shukrona duosini o‘qidi. Nonlarni sindirib, xaloyiqqa tarqatish uchun shogirdlariga berdi. Ikkita baliqni ham hammaga taqsimlab berdi.
42.Ularning hammalari yeb to‘ydi.
43.So‘ng ortib qolgan non burdalari va baliqlarni terib olishdi, to‘la o‘n ikki savat chiqdi.
44.Non yeganlar besh mingga yaqin erkak edi.
45.Iso vaqt o‘tkazmay, shogirdlarini qayiqqa tushirib, narigi tomondagi Baytsayda shahriga suzib o‘tishga majbur qildi. Ungacha O‘zi odamlarga ruxsat beradigan bo‘ldi.
46.Xalqni jo‘natib yuborganidan keyin, Iso ibodat qilish uchun toqqa chiqdi.
47.Kech kirgach, qayiq ko‘lning o‘rtasida edi, Iso esa yolg‘iz O‘zi quruqlikda edi.
48.Shamol shogirdlarga qarshi esar edi. Iso ular qayiqni haydashga qiynalayotganini ko‘rdi.     Subhidam chog‘i Iso ko‘l ustida yurgancha shogirdlari tomon keldi-da, yonlaridan o‘tguday bo‘ldi.
49.Shogirdlar esa ko‘l yuzida yurgan Isoni ko‘rib, allaqanday sharpa deb o‘ylab, qichqirib yuborishdi.
50.Hammasi ham Uni ko‘rib, yuraklari orqasiga tortib ketdi. Ammo Iso o‘sha zahoti gapga kirib:     – Dadil bo‘linglar! Bu Men, qo‘rqmanglar! – dedi.
51.Iso shogirdlari yoniga, qayiqqa tushishi bilan shamol tindi. Shogirdlar haddan tashqari taajjublanib, lol bo‘lib qolishdi.
52.Ular non bilan bo‘lgan mo‘jizadan ham ibrat olmagan edilar, aqllari yetmas edi.
53.Ko‘ldan suzib o‘tib, Genisaret qirg‘og‘iga kelib to‘xtadilar.
54.Qayiqdan chiqishlari bilanoq xalq Isoni tanib qoldi.
55.Tezda butun o‘sha yurtga xabar yelib bordi. Isoning qayerdaligini eshitganlar esa o‘z kasallarini to‘shakda ko‘tarib borib, Isoni qidirib topguncha yurtni aylanadigan bo‘lishdi.
56.Iso qayerga bormasin – qishloqlargami, shaharlargami, ovullargami – odamlar kasallarni ochiq maydonlarga qo‘yar, aqalli kiyimining bir chekkasiga tegish uchun Undan iltimos qilishardi. Unga qo‘l tegizganlar esa shifo topardi.

Mark VII
1.Farziylar va Quddusdan kelgan ayrim ulamolar Isoning yoniga to‘plandilar.
2.Ular Iso shogirdlarining ba’zilari harom, ya’ni yuvilmagan qo‘llari bilan non yeyayotganlarini ko‘rib, ta’na qildilar.
3.Sababki, farziylar va umuman yahudiylar ota-bobolarining urf-odatini saqlab, qo‘llarini yaxshilab yuvmay hech ovqat yemaydilar.
4.Bozordan qaytganlarida ham yuvinmay ovqat yemaydilar. Shuningdek, kosa, tovoq, qozon, kursi yuvish bilan bog‘liq ko‘pgina udumlarga rioya qiladilar.
5.Shunday qilib, farziylar va ulamolar Isodan:     – Sening shogirdlaring nega ota-bobolar urf-odatini saqlamaydilar? Nima uchun yuvilmagan qo‘llari bilan non yeyishadi? – deb so‘radilar.
6.Iso ularga shunday javob berdi:     – Isha’yo payg‘ambarning karomati siz ikkiyuzlamachilarga juda to‘g‘ri keladi, mana uning kitobida Xudo nima degan:     “Bu xalq Meni hurmatlar tilida,     Lekin dili esa Mendan uzoqdur.
7.Ular Menga behudaga o‘qir sanolar,     Insonlar amru ta’limin farz deb”.
8.[Sizlar-ku qozon-tovoq chayish bilan bog‘liq va boshqa yana ko‘p udumlarga rioya qilib,] Xudoning amrini tashlaysiz-u, insonlar urf-odatini esa pesh qilasizlar.
9.Yana ularga dedi:     – Siz o‘z urf-odatlaringizni deb Xudoning amrlarini bir chetga yig‘ishtirib qo‘yishni boplaysiz-da!
10.Muso payg‘ambar aytgan edi: “Ota-onangni hurmat qil”, va “Ota-onasini haqorat qilgan mutlaqo o‘ldirilsin”.
11.Ammo sizlar: Agar kim ota yoki onasiga: Mening senga yordamim qurbon, ya’ni Xudoga bag‘ishlangan, – desa,
12.u ota yoki onasiga biron yaxshilik qilmasa ham bo‘ladi, deysizlar.
13.Shu bilan siz o‘zlaringiz o‘rnatgan urf-odatlaringizni deb Xudoning kalomini bekor qilasizlar. Va shunga o‘xshash yana ko‘p ishlarni qilasizlar.
14.Keyin Iso butun xalqni yoniga chaqirib, dedi:     – Hammalaringiz Menga quloq solib, miyaga joylang!
15.Sirtdan inson ichiga kiradigan hech narsa insonni harom qila olmaydi. Aksincha, inson ichidan chiqadigan narsa insonni harom qiladi.
16.[Kimning eshitar qulog‘i bo‘lsa, eshitsin!]
17.Iso xaloyiq orasidan chiqib uyga kirdi, shogirdlari Undan boyagi masal haqida so‘radilar.
18.U ularga dedi:     – Sizlar ham shunchalik befahmmisizlar? Sirtdan insonning ichiga kiradigan hech narsa uni harom qila olmasligini anglamaysizlarmi?
19.Bu narsalar insonning qalbiga emas, qorniga kiradi va kerak joydan chiqib ketadi.     Shu bilan  Iso har qanday oziq-ovqatlarni halolladi.
20.U yana dedi:     – Insonning ichidan chiqadigan narsalar insonni harom qiladi.
21.Chunki ichdan, ya’ni inson qalbidan yomon fikrlar, fahshu zino, qotillik,
22.o‘g‘rilik, tamagirlik, badniyatlik, makkorlik, nafsga berilganlik, g‘ayirlik, kufr, manmanlik va nodonlik chiqadi.
23.Ana shu yomonliklarning hammasi insonning ichidan chiqib, uni harom qiladi.
24.Iso u yerdan chiqib, Tir va Sido‘n taraflariga keldi. Bir uyga kirdi va buni hech kim bilib qolishini istamas edi, lekin yashirina olmadi.
25.Qizalog‘ini yovuz ruh chalgan bir ayol Iso haqida eshitib qoldi-da, tez kelib Uning oyog‘iga yiqildi.
26.Bu ayol Suriyaning Finikiya muzofotida tug‘ilgan bo‘lib, yahudiy emas edi. Qizidan jinni quvib chiqarishni Isodan iltimos qildi.
27.Biroq Iso unga:     – Avval bolalar to‘ysin, bolalardan nonni olib itlarga tashlash yaxshi emas, – dedi.
28.Ayol:     – Xuddi shunday, Hazrat, lekin itlar ham bolalar dasturxonidan to‘kilgan ushoqlarni terib yeydi-ku, – deb javob berdi.
29.Iso unga:     – Bor, mana shu gaping uchun qizingdan jin chiqib ketdi, – dedi.
30.Ayol borib uyiga kelganda, qizini jindan qutulib, to‘shakda yotgan holda ko‘rdi.
31.Iso Tir va Sido‘n chegarasidan jo‘nab, O‘nkent viloyatidan o‘tib, yana Jalila ko‘li bo‘yiga keldi.
32.Isoning oldiga bir kar-soqovni keltirib, unga qo‘l tegizishini so‘rashdi.
33.Iso u odamni xaloyiq orasidan olib chiqib bir chetga tortdi-da, barmoqlarini uning quloqlariga tiqib qo‘ydi va tupurib tiliga tegizdi.
34.Keyin osmonga qarab, chuqur xo‘rsindi-da, unga:     – Effatah! – dedi. Bu so‘zning tarjimasi “Ochil!” demakdir.
35.Shu onda u odamning quloqlari ochilib, tilga kirdi, ravongina gapira boshladi.
36.Iso u yerdagilarga, buni hech kimga aytmanglar, deb buyurdi. Biroq U odamlarga qancha man etsa ham, ular yanada ko‘proq oshkor etishardi.
37.Ular haddan tashqari tong qolib: “U hamma narsani yaxshi qiladi, karlarni eshitadigan, soqovlarni gapiradigan qiladi”, – deyishardi.

Mark VIII
1.O‘sha kunlarda yana ko‘pdan-ko‘p odam yig‘ilgan edi. Yeyish uchun hech narsalari qolmaganda, Iso shogirdlarini yoniga chaqirib dedi:
2.– Xalqqa achinyapman. Uch kundan beri Mening oldimda turishibdi va yeydigan hech narsalari yo‘q.
3.Agar ularni uylariga ovqat bermay jo‘natib yuborsam, yo‘lda holdan toyadilar, chunki ba’zilari olis yerlardan kelishgan.
4.Shogirdlari bunga javoban:     – Ularni to‘ydirish uchun bu sahroda kim qayerdan non topa olardi? – deyishdi.
5.– Qancha nonlaringiz bor? – so‘radi Iso.     – Yettita, – dedi shogirdlar.
6.Shundan keyin Iso xalqqa yerga o‘tirishni buyurdi. Yettita nonni olib, shukrona duosini o‘qib sindirdi va tarqatish uchun shogirdlariga berdi. Shogirdlar xalqqa tarqatishdi.
7.Ularda bir oz baliq ham bor edi. Iso duo o‘qib, bularni ham tarqatishni buyurdi.
8.Xalq yeb to‘ydi. Ortib qolgan burdalarni terishganda, yetti savat chiqdi.
9.U yerda to‘rt mingga yaqin odam bor edi.     Iso xaloyiqqa javob berdi
10.va tezda shogirdlari bilan qayiqqa tushib, Dalmanuta yurtiga suzib o‘tdi.
11.Farziylar Isoning oldiga borib, U bilan bahslasha boshladilar. Uni sinab ko‘rish maqsadida ko‘kdan dalil ko‘rsatishini so‘radilar.
12.Lekin Iso chuqur xo‘rsindi:     – Nega bu avlod dalilni talab qilyapti? Sizlarga aytib qo‘yay, bu avlodga hech qanday dalil ko‘rsatilmaydi!
13.Shunday dedi-yu, ularni qoldirib, yana qayiqqa tushdi va narigi qirg‘oqqa suzib o‘tdi.
14.Shogirdlar o‘zlari bilan non olishni unutibdilar. Qayiqda bittagina nondan boshqa narsa yo‘q edi.
15.Shu orada Iso shogirdlarini ogohlantirib:     – Menga qaranglar, farziylarning va Hirodning xamirturushidan ehtiyot bo‘linglar! – dedi.
16.Ular o‘zlaricha: “Buni non olmaganimiz uchun aytdi, chog‘i”, – deb fikr yuritishdi.
17.Iso buni bilib qolib, ularga dedi:     – Nega sizlar, nonimiz yo‘q, deb qayg‘uryapsizlar? Hali ham tushunmayapsizlarmi, anglamayapsizlarmi? Hali ham yuragingiz so‘qirmi?
18.Nahotki ko‘zlaringiz bo‘lib, ko‘rmaysizlar, quloqlaringiz bo‘lib, eshitmaysizlar? Esingizda yo‘qmi?
19.Men beshta nonni sindirib, besh ming kishiga bo‘lib berganimda, sizlar non burdalaridan necha savat terib oldinglar?     – O‘n ikki savat, – dedi ular.
20.– Men yettita nonni sindirib, to‘rt ming kishiga bo‘lib berganimda, burdalaridan necha savat terib oldinglar?     – Yetti savat, – deyishdi.
21.– Hali ham anglamadinglarmi? – dedi ularga Iso.
22.Iso Baytsayda qishlog‘iga keldi. Uning oldiga bir ko‘rni olib kelib, unga qo‘l tegizishini so‘rashdi.
23.Iso ko‘rning qo‘lidan ushlab, qishloq tashqarisiga olib chiqdi. Ko‘zlariga tupurib, qo‘llarini uning boshiga qo‘ydi-da:     – Biron narsa ko‘ryapsanmi? – deb so‘radi.
24.Ko‘r boshini ko‘tarib:     – Odamlarni ko‘ryapman, lekin ular menga yurayotgan daraxtlarday tuyulmoqdalar, – dedi.
25.Shundan keyin Iso qo‘llarini yana ko‘rning ko‘zlariga tegizib, unga bir qarashni buyurdi. U ko‘zlarini ochib qarasa, sog‘ayib qolgan, hamma narsani aniq ko‘rayotgan edi.
26.Iso uni uyiga jo‘natarkan:     – Qishloqqa kirma, [qishloqda hech kimga buni aytma,] – dedi.
27.Iso o‘z shogirdlari bilan Filip Kesariyasiga mansub qishloqlarga ketdi. Yo‘lda U shogirdlaridan:     – Odamlar Meni kim deb hisoblaydilar? – deb so‘radi.
28.Shogirdlar dedi:     – Ba’zilari Yahyo payg‘ambar deb, boshqalari Ilyos payg‘ambar deb, yana birlari esa  o‘tgan payg‘ambarlardan biri deb hisoblaydilar.
29.Iso ulardan so‘radi:     – Sizlar-chi, Meni kim deb hisoblaysizlar?     Butrus Unga javob berib:     – Sen Masihsan, – dedi.
30.Bundan so‘ng Iso, Men haqimda hech kimga gapirmanglar, deb shogirdlariga qat’iy buyurdi.
31.Inson O‘g‘li ko‘p azob chekishi, oqsoqollar, oliy ruhoniylar va ulamolar tomonidan rad qilinib, o‘ldirilishi, uchinchi kuni esa qayta tirilishi kerak, deb Iso shogirdlariga uqtira boshladi.
32.Bu haqda ochiqdan-ochiq gapirar edi. Shunda Butrus Isoni chetga tortib, fikridan aynitishga harakat qildi.
33.Lekin Iso o‘girilib shogirdlarini ko‘rdi-da, Butrusga ta’na qildi:     – Yo‘qol ko‘zimdan, shayton! Sen Xudoning ishlarini emas, inson ishlarini o‘ylayapsan, – dedi.
34.Shundan so‘ng Iso xalq bilan shogirdlarini oldiga chaqirib dedi:     – Kimda-kim Menga ergashishni istasa, o‘zidan kechsin va o‘z xochini ko‘tarib, orqamdan yursin.
35.Kim jonini ayamoqchi bo‘lsa, jonini yo‘qotadi. Kim Men va Injil uchun jonini bersa, jonini qutqaradi.
36.Agar inson butun dunyoni egallab olsa-yu, o‘z joniga zarar keltirsa, bundan unga nima foyda?
37.Inson o‘z joni evaziga qanday to‘lov topib berarkan?
38.Kimki bu vafosizu gunohkor nasl orasida Mendan va Mening so‘zlarimdan uyalar ekan, Inson O‘g‘li ham muqaddas farishtalar bilan birga Otasining ulug‘vorligida kelganda, undan uyaladi.

Mark IX
1.Iso ularga yana dedi:     – Sizlarga chinini aytayin, bu yerda turganlardan ba’zilari borki, ular Xudo Shohligi qudrat bilan kelishini ko‘rmaguncha, o‘lim ko‘rmaydilar.
2.Oradan olti kun o‘tgach, Iso Butrus, Yoqub va Yuhannoni alohida baland bir toqqa olib chiqdi. U yerda, ularning ko‘zi oldida Isoning qiyofasi o‘zgarib ketdi.
3.Uning kiyimlari yarqirab, qorday oppoq tusga kirdiki, yer yuzida hech bir kir yuvuvchi bunday oqartira olmas edi.
4.To‘satdan shogirdlarga Ilyos bilan Muso payg‘ambarlar ko‘rindi. Ular Iso bilan suhbatlashayotgan edilar.
5.Shunda Butrus Isoga:     – Ustoz! Bizlar uchun bu yerda bo‘lish juda yoqyapti. Uchta chayla yasaylik, birisi Senga, birisi Musoga, birisi Ilyosga, – dedi.
6.Lekin u nima deyishini bilmas edi, ularni juda vahima bosgan edi.
7.Shu paytda bir bulut paydo bo‘lib, ularga soya soldi. Bulut ichidan:     – Bu Mening sevikli O‘g‘limdir, Unga quloq solinglar! – degan sado keldi.
8.Birdaniga shogirdlar atroflariga qarab, yolg‘iz Isodan boshqa hech kimni yonlarida ko‘rishmadi.
9.Tog‘dan tushayotganlarida Iso ularga:     – Inson O‘g‘li o‘lib tirilmaguncha, bu ko‘rganlaringni hech kimga aytmanglar, – deb buyurdi.
10.Ular esa bu so‘zni diliga tugib olib, o‘lib tirilish o‘zi nima ekan, deb o‘zaro fikrlashar edilar.
11.Isodan so‘radilar:     – Nega ulamolar,  qiyomatdan oldin Ilyos payg‘ambar kelishi kerak, deb aytadilar?
12.Iso ularga javoban dedi:     – To‘g‘ri, avvalo Ilyos payg‘ambar kelib, hamma narsani yo‘lga qo‘yadi. Xo‘sh, qanday qilib Inson O‘g‘li ko‘p azob chekishi va xo‘rlanishi kerak, degan oyatlar ham bor?
13.Biroq Men sizlarga shuni aytaman: Ilyos allaqachon keldi va, u haqida yozilganidek, u bilan o‘z bilganlaricha qildilar.
14.Iso qolgan shogirdlari yoniga qaytib kelgach, ularning atrofida ko‘p xaloyiqni va ular bilan bahslashayotgan ulamolarni ko‘rdi.
15.Xaloyiq Isoni ko‘rishi bilanoq hammasi ajablanib ketishdi. Uning oldiga yugurib borib, salom berishdi.
16.Iso ulamolardan:     – Ular bilan nimalar to‘g‘risida bahslashyapsizlar? – deb so‘radi.
17.Xaloyiq orasidan kimdir javob berdi:     – Ustoz! Men Sening oldingga o‘g‘limni olib keldim, mana uni tilsiz ruh urgan.
18.Yovuz ruh uni qayerda tutib olsa, yerga yiqitib sudraydi. Uning og‘zidan ko‘pik chiqadi, tishlarini g‘ichirlatib qotib qoladi. Sening shogirdlaringga, ruhni quvib chiqaringlar, dedim, lekin ular eplasholmadi.
19.Iso bunga javoban:     – Ey imonsiz avlod! Qachongacha sizlar bilan bo‘laman? Qachongacha sizlarga chidayman? Oldimga keltiringlar bolani! – dedi.
20.Bolani Isoning oldiga keltirishdi. Yovuz ruh Isoni ko‘rishi bilanoq, bolani qaltiratib tashladi. Bola yerga yiqildi-yu, og‘zidan ko‘pik oqizgancha ag‘nab yotaverdi.
21.Iso uning otasiga qarab:     – U bu ahvolga tushganiga necha vaqt bo‘ldi? – deb so‘radi.     – Bolaligidan shunaqa.
22.Ruh uni halok qilmoqchi bo‘lib ko‘p martaba olovga, suvga tashladi. Agar qo‘lingdan kelsa, bizlarga rahm qil, yordam bergin, – dedi.
23.Iso unga:     – Qo‘limdan kelsami? To‘g‘risi, sen bir oz bo‘lsa ham ishona olsang edi! E’tiqodli kishi hamma imkonga ega bo‘ladi, – dedi.
24.Shu on bolaning otasi ko‘z yoshi bilan hayqirib:     – E’tiqod qilaman, Rabbiy! E’tiqodsizligimdan qutqargin! – dedi.
25.Xalq yugurishib yig‘ilayotganini ko‘rgan Iso yovuz ruhga do‘q qilib:     – Ey soqov va kar ruh, Men senga buyuraman: boladan chiq va qaytib unga kirma! – dedi.
26.Shunda ruh qattiq qichqirib yubordi-da, bolani shiddat bilan qaltiratib undan chiqib ketdi. Bola o‘likday bo‘lib qolganidan, ko‘plar uni o‘ldi, deb aytishdi.
27.Lekin Iso uni qo‘lidan ushlab ko‘tardi, bola oyoqqa turdi.
28.Iso uyga kirdi. U yolg‘iz ekan, shogirdlari Undan:     – Nega biz jinni quvib chiqarolmadik? – deb so‘radilar.
29.Iso ularga dedi:     – Bu toifa jinlarni ibodatdan boshqa yo‘l bilan quvib bo‘lmaydi.
30.Ular u yerdan jo‘nab, Jalila yurti orqali yurib o‘tdilar. Iso esa buni hech kim bilib qolishini istamas edi.
31.U shogirdlariga ta’lim berib, shunday dedi:     – Inson O‘g‘li odamlar qo‘liga tutib beriladi. Uni o‘ldirishadi, o‘ldirishgandan uch kun keyin esa U qayta tiriladi.
32.Shogirdlar esa bu so‘zlarni tushunmasalar-da, ammo Undan so‘rashga ham botina olmadilar.
33.Iso Kafarnahum shahriga keldi. Uyda bo‘lganda, shogirdlaridan so‘radi:     – Yo‘lda ketayotganingizda nimalar haqida bahslashdinglar?
34.Ular indamadilar, yo‘lda ular kim eng katta deb bahslashgan edilar.
35.Iso o‘tirib, o‘n ikki shogirdini yoniga chaqirdi:     – Kim birinchi bo‘lishni istasa, hammaning oxirida tursin va hammaga xizmatkor bo‘lsin, – dedi.
36.So‘ngra bir bolani olib, uni o‘rtalarida turg‘izib qo‘ydi va bolani quchoqlagancha, shogirdlariga dedi:
37.– Kim shunday bolalardan birini Mening nomimdan qabul qilsa, u Meni qabul qilgan bo‘ladi. Kim Meni qabul qilsa, u Meni emas, balki Meni Yuborganni qabul qilgan bo‘ladi.
38.Yuhanno Isoga:     – Ustoz! Sening noming bilan jin quvib chiqarayotgan bir odamni ko‘rib qoldik. U biz bilan yurmayapti, deb unga buni man qildik, – dedi.
39.Iso shunday dedi:     – Man qilmang! Chunki Mening nomim bilan mo‘jiza yaratgan hech kim darrov Meni yomonlay olmaydi.
40.Kim sizga qarshi bo‘lmasa, u siz tomonda.
41.Kim sizga Mening nomim uchun, Masih ummati bo‘lganingiz uchun bir piyola suvgina ichirsa ham, sizlarga chindan aytamanki, u o‘z mukofotidan quruq qolmas.
42.“Kim Menga ishongan shu kichiklardan birontasini yo‘ldan ozdirsa, uning bo‘yniga bir tegirmon toshini osib dengizga tashlanishi u uchun yaxshiroq bo‘lar edi.
43.Agar qo‘ling seni yo‘ldan ozdirsa, uni chopib tashla. Ikki qo‘ling bilan so‘nmas do‘zax o‘tiga yo‘liqqaningdan ko‘ra, mayib bo‘lib abadiy hayotga erishganing yaxshiroqdir.
44.[Do‘zaxilarning qurti ham o‘lmas, o‘ti ham so‘nmas.]
45.Agar oyog‘ing seni yo‘ldan ozdirsa, uni chopib tashla. Ikki oyog‘ing bilan so‘nmas do‘zax o‘tiga tashlangandan ko‘ra, cho‘loq bo‘lib abadiy hayotga erishganing yaxshiroqdir.
46.[Do‘zaxilarning qurti ham o‘lmas, o‘ti ham so‘nmas.]
47.Agar ko‘zing seni yo‘ldan ozdirsa, uni o‘yib tashla. Ikki ko‘zing bilan o‘tli do‘zaxga tashlangandan ko‘ra, bir ko‘z bilan Xudoning Shohligiga kirganing yaxshiroqdir.
48.Do‘zaxilarning qurti ham o‘lmas, o‘ti ham so‘nmas.
49.Hamma ham o‘tda poklanadi, har bir qurbonlik tuzga bulanadi.
50.Tuz – yaxshi narsa. Lekin tuz o‘z sho‘rligini yo‘qotsa, uni yana nima bilan sho‘r qilasizlar? Gapingiz tuzli bo‘lsin, o‘zaro tinch-totuv yashanglar”.

Mark X
1.Iso u yerdan ketib, Yahudiya o‘lkasiga va O‘rdun daryosining naryog‘iga keldi. Uning atrofiga yana ko‘p xalq yig‘ildi, U O‘z odati bo‘yicha odamlarga yana ta’lim bera boshladi.
2.Ba’zi farziylar Uni sinab ko‘rmoq niyatida yaqinlashib:     – Er o‘z xotinidan ajralishiga ijozat beriladimi? – deb so‘radilar.
3.Iso bunga javoban:     – Muso sizlarga nimani buyurgan edi? – deb so‘radi.
4.– Muso erkak taloq xatini yozib xotinidan ajralishiga ijozat bergan edi, – deyishdi.
5.Iso ularga javob berib dedi:     – Bag‘ri toshligingiz uchun Muso sizlarga bu amrni yozib qoldirgan.
6.Aslida Xudo dunyoni yaratishidanoq odamlarni erkak va xotin qilib yaratdi.
7.Tavrotda yozilishicha: “Shuning uchun er kishi ota-onasini qoldirib,
8.o‘z xotiniga yopishib qoladi va ikkovi bir tan bo‘ladi”. Bunga ko‘ra, ular endi ikki emas, balki bir tan hisoblanadi.
9.Xudo birga qo‘shganni bandasi ajratmasin.
10.Uyga kelganlarida, shogirdlar yana shu haqda Isodan so‘radilar.
11.U ularga dedi:     – Kim o‘z xotini bilan ajralib boshqasiga uylansa, u xotiniga nisbatan zino qilgan bo‘ladi.
12.Xotin ham agar o‘z eridan ajralib boshqasiga tegsa, zino qilgan bo‘ladi.
13.Ularning peshanasiga qo‘lini qo‘ysin, deb Isoning oldiga bolalarni keltirishardi. Shogirdlar esa yetaklab keluvchilarni koyib qo‘yishdi.
14.Iso buni ko‘rganda, g‘azablanib dedi:     – Bolalarga yo‘l qo‘yinglar, Mening oldimga kelishiga to‘sqinlik qilmanglar! Mana, Xudoning Shohligi bundaylarnikidir.
15.Sizlarga chinini aytayin: kim Xudoning Shohligini bola kabi qabul qilmasa, unga hech kirolmaydi.
16.Keyin bolalarni quchoqlab, ularning peshanalarini silab duo qildi.
17.Iso yo‘lga chiqayotganda, kimdir yugurib kelib, Uning oldida tiz cho‘kdi-da:     – Valine’mat Ustozim! Abadiy hayot nasib bo‘lmog‘i uchun nima qilishim kerak? – deb so‘radi.
18.Iso unga dedi:     – Nega Meni valine’mat deysan? Birgina Xudodan boshqa hech kim valine’mat emas-ku.
19.Sen ilohiy amrlarni bilasan: “Zino qilma. Odam o‘ldirma. O‘g‘rilik qilma. Soxta guvohlik berma. Birovning haqini yema. Ota-onangni hurmat qil”.
20.U kishi Isoga javob qaytarib:     – Ustozim! Bularning hammasiga yoshligimdan buyon rioya qilib kelaman, – dedi.
21.Iso unga qaradi va yaxshi ko‘rib qoldi.     – Senga bir narsa yetishmaydi, – dedi unga. – Bor, nimaga ega bo‘lsang, hammasini sotib, pulini kambag‘allarga bo‘lib ber. Shundagina osmonda xazinang bo‘ladi. Keyin kel, [xochni olib] orqamdan yur.
22.Bu so‘zlardan boyning ta’bi xira bo‘ldi, chunki uning mol-mulki ko‘p edi. U qayg‘urib qaytib ketdi.
23.Iso atrofga ko‘z yugurtirib shogirdlariga dedi:     – Pul-dunyosi borlarning Xudo Shohligiga kirishlari naqadar qiyin!
24.Shogirdlar bu so‘zlarni eshitib, aqllari shoshdi. Iso esa qayta boshdan so‘z oldi:     – Bolalarim, boylikka umid bog‘laganlar Xudo Shohligiga kirishga qanchalik qiynaladi!
25.Boy odamning Xudo Shohligiga kirishidan ko‘ra, tuyaning igna teshigidan o‘tishi osondir.
26.Shogirdlar haddan tashqari ajablanib o‘zlaricha:     – Unday bo‘lsa, kim najot topa olarkan? – deyishdi.
27.Iso ularga ko‘zini tikib:     – Odamlarga bu imkonsiz, lekin Xudoga emas. Chunki Xudo hamma imkonga egadir, – dedi.
28.Butrus so‘z olib Isoga:     – Mana, biz hamma narsani qoldirib, Sening orqangdan ergashib keldik, – dedi.
29.Iso bunga javoban dedi:     – Sizlarga rostini aytsam, kim Men va Injil uchun uy-joy, aka-uka, opa-singil, ota-ona, xotin-bolalarini yoki yer-mulkini tashlab ketsa,
30.u hozir, bu dunyodayoq duchor bo‘layotgan quvg‘inlar orasida yuz hissa ortiq uy-joylar, aka-ukalar, opa-singillar, ota-onalar, bolalar va yerlarga ega bo‘ladi, kelajak dunyoda esa abadiy hayotga sazovor bo‘ladi.
31.Lekin ko‘p birinchilar oxirgi va oxirgilar esa birinchi bo‘ladilar.
32.Quddusga qarab yo‘l bosar edilar. Iso oldinda ketayotgan edi. Shogirdlari hayron edi, boshqalar esa qo‘rqib-qo‘rqib ergashayotgan edilar. Iso o‘n ikki shogirdini yoniga chaqirib, yana O‘zi bilan nima yuz berishi to‘g‘risida so‘zlay boshladi:
33.– Mana, biz endi Quddusga kirib boryapmiz. U yerda Inson O‘g‘li oliy ruhoniylar va ulamolar qo‘liga tutib beriladi. Ular Uni o‘limga mahkum qilib, majusiylarga topshiradilar.
34.Ular Uni haqorat qiladilar, qamchilaydilar, yuziga tupuradilar va Uni o‘ldiradilar. Lekin uch kundan so‘ng U qayta tiriladi.
35.Zabadiy o‘g‘illari Yoqub bilan Yuhanno Isoning oldiga kelib:     – Ustoz, bizning bir tilagimiz bor, uni biz uchun bajo keltirishingni istaymiz, – deyishdi.
36.– Sizlar uchun nima qilishimni istaysizlar? – so‘radi Iso.
37.Ular:     – Sen ulug‘vor dargohingda bo‘lganingda, birimiz Sening o‘ng tomoningda, boshqamiz esa chap tomoningda o‘tirishimizga ruxsat bergin, – deyishdi.
38.Iso ularga:     – Sizlar nima so‘rayotganingizni bilmaysizlar. Men ichadigan  zaqqum kosani siz icha olasizlarmi? Men botadigan qayg‘u-alamlarga botib chidayolasizlarmi? – dedi.
39.Ular:     – Chidayolamiz, – deb javob berishdi. Iso ularga dedi:     – Sizlar-ku Men ichadigan  zaqqum kosani ichib, botadigan qayg‘u-alamlarimga o‘zingiz ham duchor bo‘lasizlar.
40.Ammo Mening o‘ng va chap tomonimda o‘tirishga ruxsat berish Mening ixtiyorimda emas. Bu o‘rin kimlarga atalgan bo‘lsa, ularniki bo‘ladi.
41.Qolgan o‘nala shogird buni eshitib, Yoqub bilan Yuhannodan achchiqlana ketishdi.
42.Iso esa ularni yoniga chaqirib, dedi:     – Bilasizlarki, xalqlarning hokimlari hisoblanganlar hokimlik qilishdan qolishmaydilar, katta amaldorlar elga o‘z hukmini o‘tkazadilar.
43.Ammo sizlarning orangizda bunday bo‘lmasin. Aksincha, orangizda kim katta bo‘lishni istasa, sizlarga xizmatda bo‘lsin.
44.Orangizda kim birinchi bo‘lishni istasa, hammangizga qul bo‘lsin.
45.Chunki Inson O‘g‘li ham O‘ziga xizmat qildirish uchun emas, balki O‘zi xizmat qilish va O‘z jonini fido qilib, ko‘plarni qutqarish uchun kelgan.
46.Ular Yerixo shahriga keldilar. Shahardan yana chiqib ketayotganlarida, Isoga O‘z shogirdlari hamda bir talay xaloyiq ergashib borayotgan edi. Yo‘l chekkasida Timeyning o‘g‘li ko‘r Bartimey sadaqa so‘rab o‘tirgan edi.
47.U nosiralik Iso o‘tib ketayotganini eshitib:     – Ey Dovud O‘g‘li Iso, menga rahm qil! – deb baqira boshladi.
48.Ko‘p odamlar esa uni koyib, jim bo‘lishga majbur qilishdi. Lekin u:     – Ey Dovud O‘g‘li, menga rahm qil! – deb yana qattiqroq hayqirdi.
49.Iso to‘xtadi va u odamni yoniga chaqirtirdi. Ko‘rni chaqirgani borganlar unga:     – Qo‘rqma, o‘rningdan tur, U seni chaqiryapti, – deyishdi.
50.Ko‘r to‘nini yechib tashlab, o‘rnidan turib ketdi-da, Isoning yoniga keldi.
51.Iso undan so‘radi:     – Sen Mendan nima istaysan?     – Ustozim, ko‘zlarim ko‘rsin! – dedi ko‘r.
52.Iso unga:     – Bor, ishonching seni qutqardi, – dedi.     O‘sha zahoti ko‘rning ko‘zlari ochilib ketdi. U Isoning ortidan ergashib yo‘l yurdi.

Mark XI
1.Quddusga yaqinlashib, Zaytun tog‘i etagidagi Baytfagiya va Baytaniya qishloqlariga kelganlarida, Iso shogirdlaridan ikkitasini jo‘nata turib dedi:
2.– Qarshingizdagi qishloqqa boringlar. U yerga kirishingiz bilanoq, hech kim minmagan, bog‘lab qo‘yilgan xo‘tikni topinglar. Uni yechib bu yerga olib kelinglar.
3.Agar kim sizlardan: “Nima qilyapsizlar?” deb so‘rab qolsa, “U Rabbimizga kerak, U uni darhol bu yerga qaytarib yuboradi”, deb javob beringlar.
4.Ular borib, ko‘chada darvoza yonida bog‘lab qo‘yilgan xo‘tikni topib, yechib olishdi.
5.U yerda turgan bir necha kishi ularga:     – Nima qilyapsizlar? Nega xo‘tikni yechyapsizlar? – deyishdi.
6.Shogirdlar Iso buyurganidek javob berishdi, odamlar ularni qo‘yib yuborishdi.
7.Xo‘tikni Isoning oldiga olib kelishdi. Uning ustiga kiyimlarini yozib qo‘yishdi, Iso unga mindi.
8.Ko‘pchilik o‘z kiyimlarini yo‘lga poyandoz qildi. Boshqalar esa dashtdagi daraxtlardan yashil novdalarni kesib, yo‘lga to‘shadilar.
9.Oldinda va orqada yurayotganlar:     “Najot bergin!     Xudovand nomidan Kelayotgan muborak!
10.Otamiz Dovudning yaqinlashgan shohligi mangu bo‘lsin!     Ko‘klardan najot kelsin!”– deb hayqirishar edilar.
11.Iso Quddusga kirib kelib, ma’badga bordi. Hamma narsani ko‘zdan kechirib, vaqt kech bo‘lib qoldi, deb o‘n ikki shogirdi bilan Baytaniya qishlog‘iga ketdi.
12.Ertasi kun Baytaniyadan chiqqanlarida, Iso och qoldi.
13.U uzoqdan barglar bilan qoplangan bir anjir daraxtini ko‘rib qoldi, biron narsa topilarmikin, deb unga yaqinlashdi. Daraxtning yoniga kelib, bargdan boshqa hech narsa topolmadi; chunki anjir terish vaqti emas edi.
14.Iso daraxtga qarab:     – Bundan keyin abadiy sening mevangni yeguvchi bo‘lmasin! – dedi.     Shogirdlari ham bu gapni eshitishdi.
15.So‘ng Quddusga kelishdi. Iso ma’badga kirib, ichkarida oldi-sotdi qilayotganlarni quvib chiqara boshladi. Sarroflarning xontaxtalarini, kabutar sotuvchilarning kursilarini ag‘darib yubordi.
16.Ma’bad ichida biron narsa ko‘tarib o‘tishga ham ruxsat bermadi.
17.Iso xalqqa ta’lim berayotib dedi:     –  Tavrotda: “Mening uyim barcha xalqlar ibodat qiladigan uy deb atalgay”, – deb yozilmaganmi? Sizlar esa Xudoning uyini qaroqchilar uyasiga aylantirib yuboribsizlar!
18.Ulamolar va oliy ruhoniylar buni eshitganda, Isoni halok etish chorasini topmoq payiga tushdilar. Ammo butun xalq Uning ta’limotiga mahliyo edi, shuning uchun Undan hayiqar edilar.
19.Kech bo‘lgach, Iso shahardan tashqariga chiqib ketdi.
20.Erta bilan ular yana anjir daraxti yonidan o‘tib qarashsaki, daraxt ildizigacha qurib qolgan ekan.
21.Butrus bo‘lgan hodisani eslab, Isoga:     – Ustoz! Qara, Sen la’natlagan anjir daraxti qurib qolibdi, – dedi.
22.Iso bunga javoban aytdi:
23.– Xudoga ishonchingiz bo‘lsin. Sizlarga gapim shuki, agar kim bu toqqa: “Qo‘porilib dengizga otil”, desa-yu, o‘z qalbida shubhalanmay, aytgani bajo kelishiga qattiq ishonsa, aytgani bo‘ladi.
24.Binobarin, sizlarga aytaman: siz ibodatda nimaiki so‘rasangiz, olishingizga ishoninglar va erishasizlar.
25.Ibodat qilib turganingizda birovda ginangiz bo‘lsa, uni kechirib yuboring, toki osmondagi Otangiz ham sizlarning gunohlaringizni kechirsin.
26.[Agar sizlar boshqalarning ayb-gunohlarini kechirmasangizlar, osmondagi Otangiz ham sizlarni kechirmaydi.]
27.Ular yana Quddusga keldilar. Iso ma’badda aylanib yurgan edi, oliy ruhoniylar, ulamolar va oqsoqollar Uning oldiga kelib
28.so‘radilar:     – Sen bu mo‘jizalarni qanday kuch bilan qilyapsan? Bularni qilish uchun Senga kim vakolat bergan?
29.Iso ularga shunday javob berdi:     – Men sizlarga bir savol beray. Menga javob bersangizlar, Men ham bu ishlarni qanday vakolat bilan qilayotganimni sizlarga aytaman.
30.Yahyo payg‘ambar xalqni suvda tavba qildirish uchun Xudodan vakolat olganmidi, yoki insondanmi? Javob beringlar Menga.
31.Ular o‘zlaricha mulohaza yurita boshlashdi: “Agar Xudodan desak, U: Nega Yahyoga ishonmadingizlar? – deydi.
32.Ammo insondan desak-chi?”     Vaholanki, ular xalqdan qo‘rqardilar, chunki hammalari Yahyoni haqiqiy payg‘ambar deb hisoblardi.
33.Xullas, ular Isoga javoban:     – Bilmaymiz, – deyishdi. Iso ularga:     – U holda Men ham qanday vakolat bilan bu ishlarni qilayotganimni sizlarga aytmayman, – deb javob berdi.

Mark XII
1.Iso xalqqa masallar orqali so‘zlay boshladi:     “Bir odam uzumzor barpo qilibdi. Atrof-tevaragini panjara bilan o‘rab, uzum siqadigan iskanja qurib, qo‘riqchi minorasi o‘rnatibdi-da, bog‘ni bog‘bonlarga ijaraga berib, o‘zi vaqtincha boshqa mamlakatga ketibdi.
2.Mavsumida uzumzorning hosilidan olish uchun bog‘bonlarning oldiga bir xizmatkorini yuboribdi.
3.Bog‘bonlar esa uni tutib urishibdi va hech narsa bermasdan qaytarib yuborishibdi.
4.Bog‘ egasi yana boshqa bir xizmatkorini ularning oldiga yuboribdi. Ular esa tosh bilan uning boshini yorib, xo‘rlab chiqarib yuborishibdi.
5.Yana boshqasini yo‘llabdi, unisini esa o‘ldirishibdi. Boshqa bir qancha xizmatkorini yuboraveribdi, ammo bog‘bonlar ularning ba’zisini urib, ba’zisini o‘ldirishibdi.
6.Bog‘ egasining endi birgina odami qolibdi, u ham bo‘lsa, sevikli o‘g‘li ekan. U: “O‘g‘limni hurmat etarlar”, – deb, bog‘bonlar oldiga uni yuboribdi.
7.Lekin ular bir-biriga:     – Bu merosxo‘r-ku! Qani, uni o‘ldiramiz, shunda meros bizga qoladi, – deyishibdi.
8.O‘g‘lini ushlab, o‘ldirib, bog‘dan tashqariga chiqarib tashlashibdi.
9.Endi bog‘ egasi nima qilar ekan? U kelib bog‘bonlarni o‘ldiradi, bog‘ini esa boshqalarga topshiradi.
10.Nahotki sizlar shu oyatni hech o‘qimagan bo‘lsangiz:     “Binokorlar keraksiz deb tashlagan tosh     Naq binoning peshtoqidan joy oldi.
11.Bu Xudovand irodasi tufaylidir,     Bizga esa ajoyibot timsolidir””.
12.Din peshvolari buni eshitib, Isoni qo‘lga olishga intildilar. Chunki U bu masalni o‘zlari haqida aytganini tushundilar. Biroq xalqdan qo‘rqqanlaridan, Uni qoldirib ketdilar.
13.Isoni tilidan tuzoqqa ilintirish uchun Uning oldiga farziylardan va Hirod odamlaridan ba’zilarini yubordilar.
14.Ular kelib:     – Ustoz, – dedilar, – biz bilamizki, Sen odilsan, biror kishiga xushomadgo‘ylik qilmaysan. Odamlarga yuz-xotir qilmasdan, Xudoning yo‘lini to‘g‘ri o‘rgatasan. Seningcha, Qaysarga soliq to‘lash dinga muvofiqmi, yoki yo‘q? Bizlar beraylikmi, bermaylikmi?
15.Iso ularning munofiqligini bilar edi.     – Nima, Meni sinab ko‘rmoqchimisizlar? Menga bir dinor olib kelinglar, bir ko‘rayin, – dedi.
16.Ular olib kelgach, Iso so‘radi:     – Bu surat va yozuv kimniki?     – Qaysarniki, – dedi ular.
17.Iso ularga:     – Qaysarning haqini Qaysarga, Xudoning haqini Xudoga beringlar, – dedi.     Buni eshitganlar juda hayron bo‘ldilar.
18.Bundan keyin o‘liklar tirilmaydi, deb aytadigan sadduqiylar Isoning oldiga kelib, Undan so‘radilar:
19.– Ey Ustoz! Muso payg‘ambar bizga shunday yozib qoldirgan: “Agar kimning akasi o‘lib, uning xotini qolib, ammo undan farzand qolmagan bo‘lsa, unda ukasi akasining xotiniga uylanib, u uchun avlod yaratsin”.
20.Xo‘sh, yetti aka-uka bor ekan. Birinchisi xotin olib, nasl qoldirmay o‘lib ketibdi.
21.Ikkinchisi o‘sha xotinni olib, farzand ko‘rmay olamdan o‘tibdi. Uchinchisining boshiga xuddi shu ko‘rgilik tushibdi.
22.Shuningdek, aka-ukalarning yettovi ham o‘sha xotinga uylanib, farzand ko‘rmay olamdan o‘tibdilar. Oxirida xotin ham qazo qilibdi.
23.Xo‘sh, qiyomatda ular tirilganda, xotin qaysi birining xotini sanalar ekan? Yettovi ham unga uylangan ekanlar-ku!
24.Iso ularga shunday javob berdi:     – Sizlar Muqaddas Kitobni ham, Xudoning qudratini ham bilmaysizlar, ana shu sababdan adashyapsizlar.
25.O‘liklar tirilganda, na uylanadilar va na erga tegadilar, balki bamisoli osmondagi farishtalarday bo‘ladilar.
26.Nahotki sizlar Musoning kitobida,  yonayotgan buta to‘g‘risidagi oyatda Xudoning nima aytganini hech o‘qimagan bo‘lsangizlar? Xudo Musoga: “Men Ibrohimning Xudosi, Is’hoqning Xudosi va Yoqubning Xudosiman”, – degan va shu tariqa o‘liklarning tirilishiga ishora qilgan.
27.Chunki Xudo o‘liklarning emas, tiriklarning Xudosidir. Sizlar juda ham adashyapsizlar.
28.Ulamolardan biri ularning munozara qilayotganini eshitib, Isoning ularga yaxshi javob berib turganini ko‘rdi. U Isoning oldiga kelib:     – Butun ilohiy amrlarning eng muhimi qaysi biri? – deb so‘radi.
29.Iso unga javob berib dedi:     – Butun amrlarning eng muhimi shu: “Tingla, ey Isroil! Rabbimiz bo‘lgan Xudovand – yagona Xudovanddir.
30.Rabbing bo‘lgan Xudovandni butun qalbing bilan, butun joning bilan, butun onging bilan va butun quvvating bilan sevgin”. Mana bu eng muhim amr.
31.Ikkinchisi esa undan kam emas, chunonchi: “O‘zgani o‘zing kabi sevgin”. Bulardan buyuk amr yo‘q.
32.– Yaxshi gapirding, Ustoz, – dedi ulamo Isoga. – Xudo yagona, Undan boshqa xudo yo‘q, deb to‘g‘ri aytding.
33.Uni butun qalb, butun ong, butun jon va butun quvvat bilan sevish, o‘zgani esa o‘zimizni sevganday sevish kerak. Bu – har qanday qurbon so‘yish va nazr-niyoz atashdan a’loroqdir.
34.Iso uning oqilona javob berganini ko‘rib:     – Sen Xudoning Shohligidan uzoqda emassan, – dedi.     Shundan keyin boshqa hech kim Undan so‘rashga jur’at etmadi.
35.Iso ma’badda ta’lim berayotib, savol tashladi:     – Qanday qilib ulamolar Masihni Dovudning O‘g‘li deydilar?
36.Dovudning o‘zi Muqaddas Ruh ilhomi bilan deganki:     “Xudovand mening Rabbimga aytdi:     Yovlaringni oyoqlaring ostiga yiqitmagunimcha,     Sen Mening o‘ng tomonimda o‘ltirib turgin”.
37.Demak, Dovudning o‘zi Masihni Rabbim deb atagan bo‘lsa, qanday qilib Masih uning o‘g‘li bo‘ladi?     Ko‘pchilik xalq esa Isoni ishtiyoq bilan tinglar edi.
38.Iso xalqqa nasihat qilib yana shunday dedi:     – Uzun kiyimlar kiyish, xalq yig‘inlarida alik olish, ibodatxonalarda hurmatli o‘rinda va ziyofatlarda to‘rda o‘tirishni yaxshi ko‘radigan ulamolardan ehtiyot bo‘linglar!
39.Ular beva ayollarning uy-joylarini shilib, xo‘ja ko‘rsinga uzoq duo o‘qiydilar. Mana shular og‘irroq jazoga duchor bo‘ladilar.
40.Iso ma’bad xazinasi qarshisida o‘tirib, xalqning sadaqa qutisiga qanday pul solayotganiga qarab turar edi. Bir to‘da boylar anchagina pul tashladilar.
41.Bir kambag‘al beva ayol ham kelib, ikki chaqa tashladi.
42.Shunda Iso shogirdlarini yoniga chaqirib dedi:     – Sizlarga chinini aytayin, bu kambag‘al beva ayol qutiga pul tashlaganlarning hammasidan ham ko‘proq tashladi.
43.Chunki boshqalarning barchasi o‘zlarining ortiqcha pullaridan tashladilar. Ammo bu ayol o‘zining tirikchilik tashvishlariga qaramasdan, bor-yo‘g‘ini tashladi.

Mark XIII
1.Iso ma’baddan chiqib ketayotganda, shogirdlaridan biri:     – Ustoz, qara, naqadar chiroyli toshlar, naqadar hashamatli binolar! – dedi.
2.Iso unga javob berib:     – Bu hashamatli binolarni ko‘ryapsanmi? Bu yerda biror-bir g‘isht butun qolmaydi, hammasi vayron bo‘ladi, – dedi.
3.Iso Zaytun tog‘ida, ma’badning ro‘parasida o‘tirgan vaqtda Butrus, Yoqub, Yuhanno va Idris Undan alohida so‘radilar:
4.– Bizga ayt-chi, bu aytganlaring qachon yuz beradi? Bularning amalga oshishini ko‘rsatadigan belgi qanday bo‘ladi?
5.Iso shogirdlariga qarab so‘z boshladi:     “Hech kim sizlarni yo‘ldan ozdirmasligi uchun ehtiyot bo‘linglar!
6.Chunki ko‘p kishilar Mening nomim bilan kelib: “Men U bo‘laman”, – deb ko‘plarni yo‘ldan ozdiradilar.
7.Siz yiroq-yaqindan urush xabarlarini eshitganda, cho‘chimanglar. Garchi bular sodir bo‘lishi kerak bo‘lsa-da, bu hali so‘nggi nihoya emas.
8.Xalq xalqqa qarshi, podshohlik podshohlikka qarshi ko‘tariladi. Ayrim joylarda zilzilalar, qahatchiliklar, qo‘zg‘olonlar bo‘ladi. Bu hodisalar esa bamisli to‘lg‘oqning boshidir.
9.Sizlar esa o‘zingizga ehtiyot bo‘linglar. Chunki sizlarni adliyaga topshirib, ibodatxonalarda uradilar. Men tufayli sizlarni hokimlar va podshohlar huzurida turg‘izib qo‘yadilar, sizlar esa Mening guvohlarim bo‘lasizlar.
10.Chunki avvalo barcha xalqlarga Injil Xushxabari targ‘ib qilinishi lozim.
11.Sizlarni topshirish uchun olib borayotganlarida, nima aytamiz, deb oldindan o‘ylamanglar, qayg‘urmanglar. O‘sha soatda nima nasib etsa, uni aytinglar. Chunki o‘shanda sizlar emas, balki Muqaddas Ruh gapiradi.
12.Aka ukasini, ota bolasini o‘limga topshiradi. Bolalar o‘z ota-onalariga qarshi chiqib, ularni o‘ldiradilar.
13.Mening nomim tufayli hamma sizlardan nafratlanadi. Lekin oxirigacha chidagan qutuladi”.
14.“Doniel payg‘ambar karomat qilib aytgan “dahshatli razolat” nomunosib joyda turganini ko‘rganingizda (o‘qigan o‘zi tushunsin!) Yahudiyada bo‘lganlar tog‘larga qochishsin.
15.Tomning ustida bo‘lganlar pastga tushib uyidan biron narsa olib kelish uchun uyiga kirishmasin.
16.Dalada bo‘lganlar choponini olgani orqasiga qaytishmasin.
17.U kunlarda homilador va emizikli ayollarning holiga voy!
18.Qochishingiz qishga to‘g‘ri kelmasligi uchun ibodat qilinglar.
19.Chunki o‘sha kunlarda shunday musibat bo‘ladiki, Xudo dunyoni yaratganidan to hozirgacha bunday bo‘lmagan va qaytib sodir bo‘lmaydi.
20.Agar Rabbimiz o‘sha kunlarni qisqartirmaganda edi, hech bir jonzod omon qololmas edi. Lekin U tanlagan kishilar uchungina o‘sha kunlarni qisqartiradi.
21.Agar o‘shanda kimdir sizlarga: “Masih mana bu yerda”, yoki: “Mana u yerda”, – deb aytsa, ishonmanglar.
22.Chunki soxta masihlar va soxta payg‘ambarlar paydo bo‘lib, iloji bo‘lsa, tanlanganlarni ham yo‘ldan ozdirish uchun g‘aroyibotlar va mo‘jizalar ko‘rsatadilar.
23.Sizlar esa ehtiyot bo‘linglar. Mana, Men hammasini sizlarga oldindan aytib qo‘ydim.
24.Ammo o‘sha kunlarda, o‘sha musibatdan keyin quyosh tutilib, oy xiralanadi.
25.Yulduzlar osmondan tushib, samoviy kuchlar larzaga keladi.
26.U vaqt Inson O‘g‘li bulutlar ichida, buyuk qudrat va shon-shuhrat bilan kelayotganini ko‘radilar.
27.O‘shanda U farishtalarini yuborib, osmonning bir burchidan boshqa burchigacha, yerning to‘rt tomonidan O‘zining tanlagan kishilarini to‘plab oladi”.
28.“Anjir daraxtidan ibrat olinglar: uning shoxlari ko‘karib barglar chiqarayotganda, yoz yaqinlashganini bilasizlar.
29.Shunga o‘xshab, bu ishlarning sodir bo‘layotganini ko‘rganda bilinglarki, U yaqindir, bo‘sag‘ada turibdi.
30.Sizlarga chinini aytayin: bu nasl o‘tmasdanoq, bularning hammasi sodir bo‘ladi.
31.Yeru osmon bitar, lekin Mening so‘zlarim bitmas.
32.O‘sha kun yoki soat haqida birgina Otamdan boshqa hech kim bilmaydi; O‘g‘il ham, osmondagi farishtalar ham bilmaydilar.
33.Ko‘z-quloq bo‘lib turinglar, hushyor bo‘lib ibodat qilinglar; chunki o‘sha vaqt-soat qachon kelishini bilmaysizlar.
34.Bu xuddi safarga jo‘nagan uy egasiga o‘xshaydi. U o‘z uy-ro‘zg‘orini xizmatkorlariga topshirib, har biriga biron vazifa berib, darvozabonga esa hushyor bo‘lib turishni buyurib, jo‘nab ketibdi.
35.Xuddi shunday, sizlar ham hushyor bo‘lib turinglar. Chunki uy Egasi qachon kelishini – kechqurunmi, yarim tundami, xo‘rozlar qichqirgandami, yoki ertalabmi – bilmaysizlar.
36.Mabodo U nogahon kelib, sizlarni g‘aflat uyqusida ko‘rmasin!
37.Sizlarga nima aytayotgan bo‘lsam, hammaga aytganimdir: hushyor bo‘lib turinglar!”

Mark XIV
1.Yahudiylar xamirturushsiz non yeydigan Fisih bayramiga ikki kun qolgan edi. Oliy ruhoniylar va ulamolar Isoni hiyla bilan tutib, o‘ldirish uchun fursat poylab turgan edilar.
2.Ular:     – Bu ish faqat bayram kunlarida bo‘lmasligi kerak, yana xalq g‘alayon qilmasin, – deyishdi.
3.Iso Baytaniya qishlog‘ida moxov Simunning uyida mehmon bo‘lib o‘tirgan edi, bir ayol ganchdan yasalgan idishda sof, qimmatbaho sunbul moyi olib keldi. Idishni sindirib, moyni Isoning boshiga quydi.
4.Ba’zilar bundan g‘azablanib, bir-biriga:     – Bu moyni bunday isrof etishning nima keragi bor edi?
5.Mana, bu moyni uch yuz kumush tangadan ham ko‘proqqa sotib kambag‘allarga taqsimlab berish mumkin edi-ku! – deb ayolni qattiq koyishdi.
6.– Qo‘yinglar uni! – dedi Iso. – Nega ayolni xijolatda qoldiryapsizlar? U Men uchun ezgu ish qildi.
7.Kambag‘allar har doim sizlar bilan birga bo‘ladilar. Istagan vaqtingizda ularga ezgulik qila olasizlar. Lekin Men doim sizlar bilan birga bo‘lmayman.
8.Ayol qo‘lida borini berdi. U Mening tanamga xushbo‘y moy surtib, hozirdan dafnga tayyorladi.
9.Sizlarga chinini aytayin: Injil Xushxabari dunyoning qaysi yerida targ‘ib qilinsa, bu ayol ham eslanib, uning qilgan ishi yodga olinadi.
10.Shunda o‘n ikki shogirddan biri bo‘lgan Ishqariyot Yahudo chiqib, Isoni tutib berish uchun oliy ruhoniylarning oldiga bordi.
11.Ular buni eshitib, sevindilar va Yahudoga pul berishga ahd qildilar. U esa Isoga xiyonat qilish uchun qulay payt izlay boshladi.
12.Yahudiylar xamirturushsiz non yeydigan Fisih bayramining birinchi kunida qurbon qo‘zisini so‘yish kerak edi. Bu kunda shogirdlar Isoga:     – Fisih bayram taomini qayerda yemoqchisan? Biz borib tayyorgarchilik qilaylik, – deyishdi.
13.Iso shogirdlaridan ikkitasini yuborayotib, ularga dedi:     – Shaharga boringlar, sizlarga ko‘zada suv ko‘tarib ketayotgan odam uchraydi; uning orqasidan boringlar.
14.U kiradigan uyning egasiga: “Ustozimiz: Shogirdlarim bilan Fisih bayram taomini yeydigan xona qayerda, deb so‘rayapti”, deb aytinglar.
15.U kishi sizlarga shinam, tayyorlab qo‘yilgan katta boloxonani ko‘rsatadi. U yerda biz uchun hozirlik ko‘ringlar.
16.Shogirdlar jo‘nashdi. Shaharga kirganlarida, xuddi Isoning aytganini topdilar va Fisih bayram taomini tayyorladilar.
17.Oqshom bo‘lgach, Iso o‘n ikki shogirdi bilan birga u yerga keldi.
18.Ular yeb o‘tirganlarida Iso:     – Sizlarga chinini aytayin, Men bilan taom yeyayotgan sizlardan bir kishi Meni tutib beradi, – dedi.
19.Shogirdlar xafa bo‘lib, birin-ketin:     – O‘sha men emasmi? – deb Undan so‘ray boshladilar. [Va shogirdlardan biri yana:     – O‘sha men emasmi? – dedi.]
20.Iso ularga javoban dedi:     – O‘n ikki shogirdimdan biri-da, kim Men bilan birga kosaga non ivitib yesa, o‘shadir.
21.To‘g‘ri, Inson O‘g‘lining taqdiri oyatda yozilganiday ketyapti. Lekin Inson O‘g‘lini tutib beradigan o‘sha odamning holiga voy! U odamning tug‘ilmagani o‘zi uchun yaxshiroq bo‘lar edi.
22.Ular ovqatlanayotganda, Iso nonni oldi, duo o‘qib sindirdi va shogirdlariga berib:     – Olinglar, yenglar, bu Mening tanamdir, – dedi.
23.Kosani ham oldi va shukrona duosini o‘qib ularga uzatdi. Hammalari undan ichdilar.
24.Iso ularga dedi:     – Bu ko‘plar uchun to‘kiladigan, Yangi Ahdni kuchga kiritadigan Mening qonimdir.
25.Sizlarga chinini aytayin: Xudoning Shohligida Men yangi sharob ichadigan kungacha uzum ne’matini boshqa ichmayman.
26.So‘ng ular kuylab, Zaytun tog‘i tomon ketdilar.
27.Iso shogirdlariga dedi:     – Bu tunda hammangiz Mendan yuz o‘girasizlar. Chunki  Tavrotda shunday yozilgan:     “Men cho‘ponni jarohatlayman,     Qo‘ylar o‘zi tarqab ketadi”.
28.Biroq Men o‘lib tirilganimdan keyin, sizlarni Jalilada kutaman.
29.Butrus Isoga:     – Agar hamma Sendan yuz o‘girsa ham, men o‘girmayman! – dedi.
30.Iso unga:     – Senga rostini aytsam, bugun, shu kechasiyoq, xo‘roz ikki marta qichqirmasdanoq, sen Mendan uch marta tonasan, – dedi.
31.Lekin Butrus yana ta’kid bilan o‘zinikini tasdiqlab:     – Men Sen bilan birga o‘lishim kerak bo‘lsa ham, Sendan aslo tonmayman, – dedi. Boshqa hamma shogirdlar ham shunday deyishdi.
32.So‘ngra Getsemaniya degan bir joyga keldilar. Iso shogirdlariga:     – Men ibodat qilgunimcha, sizlar bu yerda o‘tirib turinglar, – dedi.
33.Butrus, Yoqub va Yuhannoni O‘zi bilan birga olgan Iso vahimaga tushdi va qattiq qayg‘ura boshladi.
34.Shogirdlariga:     – Mening jonim o‘lim oldidaligini sezib, juda qiynalmoqda. Shu yerda qolinglar-da, sergak turinglar, – dedi.
35.Bir oz nari ketib yerga yiqildi, agar iloji bo‘lsa, bu soatning alami meni chetlab o‘tsin, deb ibodat qildi.
36.– Ey aziz Otam! – dedi. – Sen hamma narsaga qodirsan, bu  zaqqum kosani Mening yonimdan o‘tkazib yuborgin. Lekin Mening istaganim emas, Sening istaganing bo‘lsin.
37.Shogirdlari oldiga qaytib kelgach, ularni uxlab yotgan holda ko‘rdi. Butrusga dedi:     – Simun! Uxlayapsanmi? Bir soatgina ham uyg‘oq o‘tira olmadingmi?
38.Vasvasaga tushmaslik uchun hushyor bo‘lib, ibodat qilib turinglar. Ruh tetik, tana esa zaifdir.
39.Iso yana borib, o‘sha so‘zlarni aytib ibodat qildi.
40.U qaytib kelib, shogirdlarini yana uxlab yotgan holda ko‘rdi. Ularning ko‘zlarini g‘aflat bosgan edi. Unga nima deb javob berishlarini bilmas edilar.
41.Uchinchi marta borib kelib, Iso shogirdlariga dedi:     – Sizlar hali ham beparvo uxlab, rohatlanib yotibsizlarmi? Bas endi, mana vaqt-soati keldi, Inson O‘g‘li gunohkorlar qo‘liga tutib berilyapti.
42.Turinglar, ketaylik! Mana, Menga xiyonat qiluvchi yaqinlashib qoldi.
43.Iso hali gapirib turganda, o‘n ikki shogirdidan biri Yahudo qo‘qqisdan kelib qoldi. Uning yonida oliy ruhoniylar, ulamolar va oqsoqollar tomonidan yuborilgan, qilich va tayoq ushlagan olomon bor edi.
44.Xoin Yahudo: “Men kimni o‘psam, u O‘sha Kishidir. Uni ushlanglar va ehtiyot qilib olib ketinglar”, – deb ular bilan til biriktirgan edi.
45.Yahudo keliboq, Isoga yaqinlashdi-da:     – Ustoz! Ustoz! – deb Uni o‘pdi.
46.Shu onda odamlar Isoga dast solib, Uni ushlab olishdi.
47.Isoning yonida turganlardan biri qilichini qinidan sug‘urdi-da, oliy ruhoniy qaroliga bir urib qulog‘ini kesib tashladi.
48.Iso ularga dedi:     – Sizlar Meni qo‘lga olish uchun qaroqchiga qarshi chiqqandek qilichu tayoqlar bilan qurollanib kelibsizlar.
49.Men esa har kuni ma’badda sizning orangizda edim, ta’lim berardim, sizlar-chi, Meni qo‘lga olmadingizlar. Ammo zotan oyatlar bajo kelishi lozim.
50.O‘shanda hamma shogirdlari Isoni tashlab, qochib ketishdi.
51.Yalang‘och tanasini choyshabga o‘ragan bir yigit ham Isoga ergashib borayotgan edi. Askarlar uni ushlab olganda,
52.u choyshabni tashlab, ulardan yalang‘och holda qochib qutuldi.
53.Isoni bosh oliy ruhoniyning oldiga olib keldilar. Uning yoniga hamma oliy ruhoniylar, oqsoqollar va ulamolar yig‘ildilar.
54.Butrus esa Isoga uzoqdan, to oliy ruhoniyning hovlisi ichigacha ergashib kelgandi. Xizmatkorlar bilan birga olov yonida o‘tirib, isindi.
55.Oliy ruhoniylar va Oliy Kengashning barcha a’zosi Isoga o‘lim jazosi berish uchun Unga qarshi guvoh izlar edilar, lekin topolmas edilar.
56.Ko‘p odamlar Unga qarshi soxta guvohlik berayotgan bo‘lsalar-da, ammo bergan guvohliklari bir-biriga mos kelmas edi.
57.Soxta guvohlardan ba’zilari so‘zga chiqib shunday der edilar:
58.– U: “Inson qo‘li bilan qurilgan bu ma’badni Men buzib tashlayman-u, uch kunda inson qo‘llarisiz, boshqa bir ma’badni tiklayman”, – deganini eshitgan edik.
59.Lekin bu xususda ham guvohlarning bergan ma’lumotlari bir-biriga zid edi.
60.Bundan keyin bosh oliy ruhoniy o‘rtaga chiqib Isodan so‘radi:     – Sen nega hech javob qaytarmaysan? Ularning Senga qo‘ygan ayblariga nima deysan?
61.Iso esa indamadi, hech javob qaytarmadi. Bosh oliy ruhoniy yana Undan so‘radi:     – Muborak Xudoning O‘g‘li – Masih Senmisan?
62.Iso:     – Men O‘shaman va siz Inson O‘g‘lini qodir Tangrining o‘ng tomonida o‘tirib, osmon bulutlari bilan kelayotganini ko‘rasizlar, – dedi.
63.Shundan keyin bosh oliy ruhoniy o‘z kiyimlarini yirtib:     – Bizlarga yana guvohlarning nima keragi bor?
64.Kufr ketganini o‘zlaringiz eshitdingizlar. Bunga nima deysizlar? – dedi.     Hammalari Uni o‘limga loyiq deb topishdi.
65.Ba’zilar Unga tupura boshlashdi. Uning yuz-ko‘zini bog‘lab, mushtlaganlaricha:     – Payg‘ambarligingni ko‘rsat-chi! – deyishardi. Xizmatkorlar ham Uni shapaloqlashardi.
66.Butrus pastdagi hovlida ekan, oliy ruhoniyning xizmatkor ayollaridan biri kelib qoldi.
67.Isinib turgan Butrusni ko‘rib, unga tikilib qaradi-da:     – Sen ham nosiralik Iso bilan birga eding-ku! – dedi.
68.Lekin Butrus inkor etdi:     – Sen nima deyapsan o‘zi, tushunmayapman, anglamayapman, – dedi-yu, boshqa yoqqa, tashqi hovliga chiqib ketdi. Shu payt xo‘roz qichqirdi.
69.Xizmatkor ayol uni yana uchratib, u yerda turganlarga:     – Bu ulardan biri-ku! – deb so‘zlay boshladi.
70.Butrus yana inkor etdi.     Bir ozdan keyin u yerda turganlar yana Butrusga gapira boshlashdi:     – Haqiqatan sen ulardan birisan, jalilaliksan, [lahjang juda o‘xshaydi].
71.– Sizlar aytayotgan bu Odamni men tanimayman! – deb Butrus la’nat o‘qib, qasam icha boshladi.
72.Naq shu payt xo‘roz ikkinchi marta qichqirdi. Isoning: “Xo‘roz ikki marta qichqirmasdanoq, sen Mendan uch marta tonasan”, – degan so‘zi Butrusning esiga tushib, yig‘lay boshladi.

Mark XV
1.Tong otar-otmas, oliy ruhoniylar, oqsoqollar va ulamolar hamda Oliy Kengashning qolgan a’zolari maslahatlashib olishdi va Isoni bog‘latib, Pilatga olib borib topshirishdi.
2.Pilat Isodan:     – Sen yahudiylarning Podshosimisan? – deb so‘radi.     – O‘zing aytding, – deb javob berdi Iso.
3.Oliy ruhoniylar Uni ko‘p masalada ayblayotgan edilar.
4.Pilat yana Unga:     – Sen hech narsaga javob bermaysanmi? Ko‘ryapsan-ku, Senga qarshi ayblar juda ko‘p! – dedi.
5.Lekin Iso boshqa hech javob bermadi. Pilat bunga hayron qoldi.
6.Har bayramda Pilat xalqning iltimosiga binoan bir mahbusni ozod qilar edi.
7.O‘shanda isyon vaqtida qotillik qilgan Barabba ismli bir kishi o‘z sheriklari bilan qamoqda edi.
8.Xalq yangitdan qiy-chuvlashib, Pilatdan har doim qilib kelgan ishni ular uchun ado etishni so‘ray boshladi.
9.Oliy ruhoniylar Isoni ko‘rolmaganlaridan tutib berganliklarini bilgan Pilat:     – Yahudiylarning Podshosini oldingizga chiqarib yuborishimni istaysizlarmi? – deb so‘radi.
10.Oliy ruhoniylar esa, buning o‘rniga yaxshisi Barabbani ozod qilishini talab qilinglar, deb xalqni qo‘zg‘ab qo‘yishdi.
11.Pilat yana ularga xitob qildi:     – Unday bo‘lsa, sizlar yahudiylarning Podshosi deb atagan Kishini nima qilishimni istaysizlar?
12.– Uni xochga mixlab qo‘y! – deb qaytadan shovqin-suron ko‘tarishdi.
13.Pilat so‘radi:     – U nima yomonlik qilibdi?     – Uni xochga mixlab qo‘y! – deb yana kuchliroq baqirishdi.
14.Shundan keyin Pilat xalqni mamnun qilay, deb ularning oldiga Barabbani chiqarib yubordi. Isoni esa rosa savalatgandan so‘ng xochga mixlash uchun  askarlarga topshirdi.
15.Askarlar Isoni hukumat saroyidagi mahkama binosiga olib borib, butun bo‘linmani Uning boshiga to‘plashdi.
16.Unga shohona to‘n kiydirishdi va tikanlardan toj o‘rib boshiga qo‘yishdi.
17.– Yashavor, ey yahudiylarning Podshosi! – deb Uni qutlay boshlashdi.
18.Qamish bilan Uning boshiga urib, yuziga tupurishdi. Uning oldida tiz cho‘kib, ta’zim qilishdi.
19.Uni shunday masxara qilganlaridan keyin, Undan shohona to‘nni yechib olib, O‘zining kiyimlarini kiydirishdi va Uni xochga mixlash uchun olib ketishdi.
20.Iskandar va Rufning otasi, kirineyalik Simun ismli bir kishi daladan kelib o‘tib ketayotgan edi. Bu kishini Isoning xochini ko‘tarib borishga majbur qilishdi.
21.Nihoyat Isoni “Boshsuyagi” ma’nosini beruvchi Go‘lgota degan joyga olib kelishdi.
22.Unga mirra aralashtirilgan sharob berishdi, lekin U ichmadi.
23.Bundan so‘ng Isoni xochga mixlab qo‘yishdi. Uning kiyimlarini esa o‘zaro bo‘lishib, kim nima oladi, deb qur’a tashlashdi.
24.Uni xochga mixlaganlarida soat to‘qqiz edi.
25.Boshi ustida “Yahudiylarning Podshohi” deb Uning aybini ko‘rsatadigan yozuv bor edi.
26.Iso bilan birga ikki qaroqchini ham – birini Uning o‘ng tomoniga, ikkinchisini esa chap tomoniga xochga mixlab qo‘ydilar.
27.[Shunday qilib, “U jinoyatchilar qatorida turdi”, degan oyat bajo bo‘ldi.]
28.O‘tib ketayotganlar boshlarini chayqagancha Isoni haqoratlashardi:     – Hey ma’badni buzib uch kun ichida tiklaydigan!
29.O‘zingni O‘zing qutqarib, xochdan tushib ko‘r-chi!
30.Oliy ruhoniylar va ulamolar ham ularga qo‘shilib, Isoni masxaralay ketishdi. Ular bir-biriga:     – Boshqalarni qutqardi, O‘zini esa qutqara olmaydi!
31.Isroilning Podshosi Masih endilikda xochdan tushsin, toki biz ko‘rib Unga ishonaylik! – deyishardi.     Iso bilan birga xochga mixlanganlar ham Uni so‘kar edilar.
32.Tush chog‘i butun yerni qorong‘ilik qoplab, soat uchgacha davom etdi.
33.Soat uchda Iso baland ovoz bilan:     – Elohi, Elohi, lamo shavaqtani? – deb faryod qildi. Bu so‘zning tarjimasi: “Tangrim, Tangrim, nega Meni tashlab qo‘yding?” – demakdir.
34.U yerda turgan ba’zilar buni eshitib:     – Qarang, U Ilyos payg‘ambarni chaqiryapti-ku, – deyishdi.
35.Shunda birov yugurib borib, shimgichni sirkaga botirib, qamishning uchiga ilib qo‘ydi-da, Isoga ichirmoqchi bo‘ldi. U:     – To‘xtanglar, ko‘raylik-chi, Ilyos kelib xochdan tushirarmikan, – dedi.
36.Ammo Iso qattiq faryod qildiyu jon berdi.
37.Ma’baddagi parda yuqoridan pastgacha yirtilib, ikkiga bo‘linib ketdi.
38.Isoning qarshisida turgan yuzboshi Uning shunday qattiq faryod qilib jon berganini ko‘rib:     – Haqiqatan ham bu Odam Xudoning O‘g‘li ekan! – dedi.
39.U yerda uzoqdan qarab turgan ayollar bor edi. Ular orasida magdalalik Maryam, kichik Yoqub bilan Yusufning onasi Maryam hamda Salomiya bor edilar.
40.Iso Jalilada ekanligida, ular Unga xizmat qilib ergashib kelgan edilar. U yerda Iso bilan birga Quddusga kelgan boshqa ko‘p ayollar ham bor edi.
41.Juma kuni kech kirishiga sal qolgan, dam olish kuniga tayyorgarlik qilish vaqti tugayotgan edi.
42.Shunda Oliy Kengashning taniqli a’zosi, Xudo Shohligiga ko‘z tikib yurgan arimateyalik Yusuf jur’at etib, Pilatning huzuriga bordi va Isoning jasadini so‘radi.
43.Pilat Uning darrov o‘lganiga hayron bo‘ldi. Yuzboshini chaqirib:     – Uning o‘lganiga ko‘p bo‘ldimi? – deb so‘radi.
44.Yuzboshidan bilib olgach, jasadni Yusufga berdi.
45.Yusuf kafan sotib oldi. Isoni xochdan tushirib olib, kafanga o‘radi va qoyada o‘yilgan qabrga qo‘ydi. Keyin qabrning og‘ziga bir toshni yumalatib keltirib, qo‘yib ketdi.
46.Magdalalik Maryam bilan Yusufning onasi Maryam esa Isoning qayerga ko‘milganini ko‘rdilar.

Mark XVI
1.Shanba kungi dam olish vaqti tugagach, magdalalik Maryam, Yoqubning onasi Maryam va Salomiya borib Isoga surtish uchun atirlar sotib oldilar.
2.Yakshanba kuni juda barvaqt turib, tong otarda qabrga bordilar.
3.Ular bir-biriga:     – Qabr og‘zidagi toshni biz uchun kim ag‘darib beradi? – deyishdi.
4.Boshlarini ko‘tarib qarashsaki, tosh allaqachon ag‘darilgan ekan; u juda ham katta edi.
5.Qabr ichiga kirib, o‘ng tomonda o‘tirgan oq kiyimli bir yigitni ko‘rdilaru, cho‘chidilar.
6.Yigit ularga:     – Qo‘rqmanglar! – dedi. – Sizlar xochga mixlangan nosiralik Isoni izlamoqdasizlar. U tirildi, U bu yerda yo‘q. Mana Uning qo‘yilgan joyi!
7.Endi sizlar borib Uning shogirdlariga, ayniqsa Butrusga: “U sizlarni Jalilada kutyapti; sizlarga aytganidek, Uni o‘sha yerda ko‘rasizlar”, – deb aytinglar.
8.Ayollar qabrdan chiqib, yugurib qochib ketdilar. Ularni qaltiroq va dahshat bosgan edi. Qo‘rqqanlaridan hech kimga biron narsa aytmadilar.
9.Yakshanba kuni erta saharda tirilgan Iso birinchi bo‘lib yetti jindan qutqargan magdalalik Maryamga ko‘rindi.
10.Maryam borib, ilgari Iso bilan birga bo‘lgan, endi esa motam tutib yig‘layotgan kishilarga xabar yetkazdi.
11.Biroq ular Isoning tirik ekanligini va Maryam Uni ko‘rganligini eshitsalar ham, ishonmadilar.
12.Shundan keyin Iso yo‘lda bir qishloq tomon ketayotgan ikkita shogirdiga boshqacharoq qiyofada ko‘rindi.
13.Ular esa qaytib kelib, boshqalarga xabar yetkazishdi, lekin ularga ham ishonmadilar.
14.Nihoyat, Iso O‘zining yeb-ichib o‘tirgan o‘n bir shogirdiga zohir bo‘ldi. Uni tirilgan holda ko‘rgan odamlarga ishonmay, imonsiz qolganlari, diydasini qotirgani uchun ularga ta’na qildi.
15.Iso shogirdlariga dedi: “Butun jahon bo‘ylab yuringlar va hamma tirik jonga Injil Xushxabarini targ‘ib qilinglar.
16.Kim ishonib, suvda imon keltirsa, najot topadi. Ishonmagan esa mahkum bo‘ladi.
17.Quyidagi alomatlar imonlilarga hamroh bo‘ladi: Mening nomim bilan jinlarni quvib chiqaradilar. Yangi tillarda so‘zlaydilar.
18.Qo‘llariga ilon olib ko‘tarsalar yoki halokatli biron narsa ichsalar ham, ularga zarar yetmaydi. Bemorlarga qo‘llarini qo‘yganda, ular sog‘ayib ketadilar”.
19.Rabbimiz Iso shogirdlariga ushbularni tayinlab bo‘lgach, osmonga ko‘tarildi va Xudoning o‘ng tomoniga o‘tirdi.
20.Shogirdlar esa ketib, hamma yoqda voizlik qilib yurdilar. Rabbimiz ularga ko‘maklashar va paydo qilgan mo‘jizalar orqali O‘z kalomini tasdiqlar edi.     Omin.

Luke I
1.Oramizda avj olgan voqealarni hikoya qilishga kirishgan ko‘plarning tashabbuslari ma’lumdir.
2.Bu bo‘lib o‘tgan hodisotlarni boshdanoq o‘z ko‘zlari ila ko‘rib, bizga naql qilgan kishilar Ilohiy Kalomning shohidu xizmatkorlari bo‘lmishlar.
3.Shunday qilib, men ham boshidan hammasini sinchiklab tekshirganimdan keyin, ey muhtaram Teofil, bu voqealarning tafsilotini tartib ila sizga yozib berishni munosib ko‘rdim,
4.toki siz berilgan ma’lumotlarning juda asosli ekanini bilingiz.
5.Yahudiya yurtida Hirod hokimlik qilayotgan davrda ruhoniylarning Abiyo ajdodidan Zakariyo ismli bir ruhoniy bor edi. Uning xotini esa Horun avlodidan bo‘lib, oti Elisabet edi.
6.Bularning ikkovi ham solih va xudojo‘y kishilar bo‘lib, Xudovandning butun amru farmonlariga bekami-ko‘st rioya qilib yurishar edi.
7.Lekin Elisabet pushtsiz bo‘lganidan, ularning farzandi yo‘q edi; buning ustiga ikkovi ham qartayib qolgan edilar.
8.Xizmat navbati o‘z avlodiga qolgan bir kunda Zakariyo Xudo huzurida ruhoniylik xizmatini o‘tab turgan edi.
9.Ruhoniylar odati bo‘yicha, Xudovand ma’badiga kirib xushbo‘y tutatqilar tutatish qur’asi unga nasib etgan edi.
10.Tutatqi tutatish vaqtida katta jamoat tashqarida ibodat qilayotgan edi.
11.Shu payt Xudovandning bir farishtasi tutatqi tutatiladigan qurbongohning o‘ng yog‘ida paydo bo‘lib, Zakariyoga zohir bo‘ldi.
12.Zakariyo uni ko‘rib, esankiradi-yu vahimaga tushdi.
13.Farishta unga dedi:     – Zakariyo, qo‘rqma, chunki sening iltijolaring ijobat bo‘ldi. Xotining Elisabet senga bir o‘g‘il tug‘ib beradi va uning ismini Yahyo qo‘yasan.
14.U senga shodlik va baxt-saodat keltiradi, uning tug‘ilganidan ko‘plar quvonadi.
15.U Xudovand nazarida ulug‘ kishi bo‘ladi, mayu sharobni sira ichmaydi. Onasi qornidan u Muqaddas Ruhga to‘lib tushadi.
16.Isroil farzandlaridan ko‘plarini u o‘zlarining Egasi – Xudovandga qaytarib qo‘yadi.
17.U Ilyos payg‘ambarning ruhi va qudrati ila Rabbimiz oldida yurib keladi. Otalar dilini farzandlariga qaytarib, osiy bandalarning fikrini solihlar tomon moyil qilib, hozirlanmish bir xalqni Rabbimizga taqdim etadi.
18.Zakariyo farishtaga:     – Men bunga qanday amin bo‘laman? Mana, o‘zim qarib qoldimu, xotinim yoshi ham o‘tib qoldi, – dedi.
19.Farishta unga javob berdi:     – Men Xudo oldida turgan Jabroilman, senga bu gaplar to‘g‘risida xushxabar yetkazish uchun yuborilganman.
20.O‘z vaqtida bajo bo‘lajak so‘zlarimga ishonmaganing uchun, mana endi tildan qolasan. Bu ishlar amalga oshadigan kungacha gapirolmaysan, – dedi.
21.Shu orada Zakariyoni kutib turgan xalq uning ma’badda imillab qolganiga hayron bo‘ldi.
22.Zakariyo xalq oldiga chiqqach, so‘zlamoqqa tili aylanmadi. Xalq uning ma’badda vahiy ko‘rganligini tushundi. Zakariyo gung bo‘lib qolgani uchun, ular bilan imo-ishora orqali muloqot etdi.
23.Diniy xizmat muddati tugagach, Zakariyo uyiga qaytib bordi.
24.Oradan kunlar o‘tib, uning xotini Elisabet homilador bo‘ldi. U besh oy yashirinib yurdi.
25.“Bu menga Rabbimning nazarlari tushgan shu kunlarda bo‘ldi, – derdi u. – U menga e’tibor berib, el ichida yuzi qoralikdan qutqardi”.
26.Elisabetning homiladorligiga olti oy bo‘lgach, Xudo farishta Jabroilni Jalilaning Nosira degan shahriga,
27.Dovud avlodidan Yusuf ismli yigitga unashtirilgan bir qizga yubordi. Qizning oti Maryam edi.
28.Farishta uning oldiga kirib:     – Salom, ey Xudo yorlaqagan! Xudovand sen bilan. Ayollar ichra muboraksan, – dedi.
29.Maryam esa farishtani ko‘rib, uning so‘zlaridan sarosimaga tushdi. “Bu qanaqa salomlashish bo‘ldi?” – deya ko‘nglidan o‘tkazdi.
30.Farishta unga dedi:     – Maryam, qo‘rqma, sen Xudodan inoyat topding.
31.Mana, sen homilador bo‘lib, o‘g‘il tug‘ajaksan va Uning ismini Iso qo‘yursan.
32.U ulug‘ bo‘lgay, Xudoyi Taoloning O‘g‘li deb nom olgay. Xudoyi Taolo Unga otasi Dovudning taxtini bergay.
33.U Yoqub xonadoni uzra abadiy podshohlik qilur va bu podshohlikning cheki bo‘lmagay.
34.Maryam:     – Men hali er ko‘rmagan bo‘lsam, bu qanday bo‘ladi? – deb so‘radi farishtadan.
35.Farishta javob berdi:     – Muqaddas Ruh sening ustingga tushib keladi, Xudoyi Taoloning qudrati seni qoplaydi. Shu sababli sendan tug‘ilajak muqaddas bola Xudoning O‘g‘li deyilur.
36.Mana, bepusht deb yurishgan qarindoshing Elisabet ham qariligida o‘g‘ilga homilador bo‘ldi. Homilasi oltinchi oyda.
37.Zero Xudoning biron kalomi puchga chiqmas.
38.Shunda Maryam:     – Mana, men Xudovandning bandasiman. Menga aytganing kelsin, – dedi. Farishta esa uning yonidan g‘oyib bo‘ldi.
39.Maryam o‘sha kunlardayoq zudlik bilan yo‘lga tushib, tog‘lik yurtga, Yahudo qabilasiga mansub bir shaharga bordi.
40.U Zakariyoning uyiga kirib Elisabet bilan salomlashdi.
41.Elisabet Maryamning salomini eshitgani zamon uning qornidagi bolasi o‘ynoqlab ketdi. Elisabet Muqaddas Ruhga to‘ldi-da,
42.baland ovoz bilan xitob qilib dedi:     – Sen ayollar ichra muboraksan, qorningdagi bola ham muborakdir!
43.Ne baxtki, Rabbimning onalari menga tashrif ayladilar!
44.Sening saloming qulog‘imga yetishi bilanoq qornimdagi bola quvonchdan o‘ynoqlab ketdi.
45.Ey e’tiqod qilgan, baxtlisan! Chunki Xudovand senga aytganlarini amalga oshirgay.
46.Maryam shunday dedi:
47.“Jon-tanim-la Xudovandni ulug‘layman,     Xaloskor Tangrim ila ko‘nglim shod-xurram.
48.Men bandayi haqiriga U nazar soldi.     Endi meni barcha avlodlar olqagay.
49.Qodir Tangri azimkorlik ko‘rsatdi menga;     Uning ismi – muqaddasdir.
50.Uning marhamatlari nasib etgay     Undan qo‘rqqan avlod-ajdodlarga.
51.Kuchini U ko‘rsatdi-da qo‘ldan keluvchi,     Manmanlarni o‘z xayollari-la to‘zday to‘zitdi.
52.Taxtlaridan tushirdi hukmdorlarni,     Balandga ko‘tardi haqir-mo‘minni.
53.Ochlarni to‘yg‘izib baxt-saodatli qildi,     Quppa-quruq jo‘natdi boylikka o‘chni.
54.Ota-bobomizga bergan va’dasi bo‘y-la,     Ibrohimga hamda uning zurriyotiga
55.Shafqat qilishni yodda tutib mangu,     O‘g‘loni – Isroilga himmat ayladi”.
56.Shunday qilib, Maryam uch oycha Elisabet bilan bo‘lib, o‘z uyiga qaytib keldi.
57.Elisabetning oy-kuni to‘lib, o‘g‘il tug‘di.
58.Qo‘ni-qo‘shni va qarindoshlari Xudovandning unga ko‘rsatgan buyuk marhamatini eshitib, u bilan birga quvonishdi.
59.Sakkizinchi kuni bolani sunnat qilgani olib borishdi. Unga otasining ismini – Zakariyo qo‘ymoqchi bo‘lishdi.
60.Bunga bolaning onasi e’tiroz bildirib:     – Yo‘q, ismini Yahyo qo‘yamiz, – dedi.
61.Lekin boshqalar:     – Qarindosh-urug‘ing orasida bu ism bilan atalgan hech kim yo‘q-ku, – deyishdi unga.
62.Shu payt otasiga ham imo-ishora qilib, undan bolaga qanday ism qo‘ymoqchi ekanligini so‘rashdi.
63.Zakariyo bir taxtacha talab qildi va: “Uning ismi Yahyo bo‘ladi”, – deb yozib qo‘ydi. Hamma hayron qoldi.
64.O‘sha zahoti Zakariyoning og‘zi ochilib, tilga kirdi. U Xudoni ulug‘lab gapira boshladi.
65.Atrofda yashovchilarning hammasini vahima bosdi. Bu haqdagi ovoza butun tog‘lik Yahudiya o‘lkasiga yoyilib, og‘izga tushib ketdi.
66.Eshitgan barchaning fikri bular bilan band bo‘lib: “Ajabo, bu bola kim bo‘lar ekan?” – deb yurishdi. Chunki Xudovandning qo‘li unda namoyon edi.
67.Chaqaloqning otasi Zakariyo Muqaddas Ruhga to‘lib, bashorat qilib dedi:
68.“O‘z xalqini yo‘qlab, asoratdan qutqargan Rabbimiz     Isroilning Xudovandiga hamdu sanolar!
69.U quli Dovud xonadonidan chiqqan     Qudratli Najotkorni berdi bizga;
70.Qadimdan muqaddas payg‘ambarlar orqali so‘zlaganiga muvofiq,
71.U barcha ashaddiy dushmanlarimiz qo‘lidan bizni qutqargay.
72.Ota-bobomizlarga marhamat aylab,     Ular-la qilgan muqaddas ahdini yodladi.
73.Otamiz Ibrohimga qasamyod qilganiga ko‘ra,     U yovlarimiz qo‘lidan bizni qutqarib,
74.Umrimiz boricha O‘z panohida bexatar saqlab,
75.Muqaddaslik va solihlik ila     O‘ziga xizmat qilmog‘imizga iloj topajak.
76.Sen ham, ey chaqaloq,     Haq Taoloning payg‘ambari deb nom olasan.     Zero sen Rabbimiz oldida yurib,     U qadam bosar yo‘lni muhayyo qilursan.
77.Uning xalqiga gunohlari afv bo‘lib,     Najot topajaklarini anglatarsan.
78.Zero Xudoyimiz mehr-shafqati ila     Yuksaklikdan najot tongi yorishdi,     Ufqimizni ravshan qilib yubordi.
79.Zulmatda, o‘lim soyasida o‘tirganlarga ziyosin sochdi,     Oyoqlarimizni esa tinchlik yo‘liga burdi”.
80.Shunday qilib, bola Yahyo ulg‘ayib va ruhan quvvatlanib, Isroilga ko‘rinadigan kunigacha cho‘l-sahrolarda bo‘ldi.

Luke II
1.O‘sha kunlarda Qaysar Avgust, butun  Rim dunyosidagi aholi ro‘yxatga olinsin, degan farmon chiqardi.
2.Shunday qilib, Suriyada Kviriniy hokimlik qilganda ilk bor ro‘yxatga olish sodir bo‘ldi.
3.Har kim ro‘yxatdan o‘tish uchun o‘z shahriga bordi.
4.Shuningdek, Yusuf ham Jalilaning Nosira shahridan Yahudiyaga, Dovudlar shahri Baytlahmga bordi. Chunki u Dovud nasabi va xonadonidan edi.
5.U o‘ziga unashtirilgan qiz, homilador Maryam bilan birga ro‘yxatdan o‘tmoqchi bo‘ldi.
6.Ular o‘sha yerda bo‘lganlarida esa Maryamning oy-kuni to‘ldi.
7.U o‘zining to‘ng‘ich o‘g‘lini tug‘di. Uni yo‘rgaklab, oxurga yotqizib qo‘ydi, chunki musofirxonada ularga joy yo‘q edi.
8.O‘sha yurtda cho‘ponlar bor edi. Ular tunda suruvlarini poylab, dalada tunar edilar.
9.To‘satdan Xudovandning farishtasi ularning oldida paydo bo‘ldi va ilohiy nur ularning ko‘zlarini qamashtirdi. Bu dahshat cho‘ponlarni vahimaga soldi.
10.– Qo‘rqmanglar! – dedi ularga farishta. – Men sizlarga el-xalqni cheksiz quvontirajak Xushxabarni keltirdim.
11.Bugun Dovudlar shahrida sizlar uchun Xaloskor tug‘ildi. U Rabbimiz – Masihdir.
12.Mana, sizlarga Uning belgisi: yo‘rgaklangan, oxurda yotgan chaqaloqni topasizlar.
13.Birdaniga farishta yonida lak-lak samoviy qo‘shinlar bo‘y ko‘rsatdi. Ular Xudoga hamdu sano aytishardi:
14.“Samodagi Xudoga hurmatu izzat,     Yerdagi bandalarga tinchligu marhamat!”
15.Farishtalar ular oldidan osmonga ko‘tarilgan zamon, cho‘ponlar o‘zaro so‘z qotdilar:     – Qani, kelinglar, Baytlahmga borib, Xudovand bizga bildirgan bu voqeani ko‘raylik!
16.Ular yugura borishib, Maryam, Yusuf va oxurda yotgan chaqaloqni topdilar.
17.Ko‘rishiboq, chaqaloq haqida o‘zlariga aytilgan bashoratdan so‘zladilar.
18.Hamma eshitganlar cho‘ponlarning gapiga juda hayron bo‘lishdi.
19.Maryam esa bu so‘zlarning barini diliga tugib olib, chuqur o‘ylab yurdi. Oxiri cho‘ponlar:
20.– Biz hamma narsani ayni aytilganidek topdik, – deb, eshitib ko‘rganlari uchun Xudoga hamdu sano o‘qib, qaytdilar.
21.Oradan sakkiz kun o‘tib, chaqaloqni sunnat qilmoq lozim bo‘ldi. Maryam homilador bo‘lishidan oldin farishta unga buyurganiday, bolaning ismini Iso qo‘ydilar.
22.Musoning Qonunida bayon etilgan chilla davri tamom bo‘lgach, Xudovandga bag‘ishlash uchun Isoni Quddusga olib keldilar.
23.Chunki Xudovand Qonunida: “Tug‘ilgan har bir to‘ng‘ich o‘g‘il Xudovandga bag‘ishlansin”, deb bitilgan.
24.Yana Xudovand Qonunida aytilishicha, ular “ikkita musicha yoki ikkita kaptar palaponini” qurbon qilishga niyat qildilar.
25.O‘sha vaqtda Quddusda Shim’o‘n nomli bir odam bor edi. U solih va dindor bo‘lib, Isroilning tasalli topish zamonini intizor bo‘lib kutar edi. Muqaddas Ruh esa unga yor edi.
26.Muqaddas Ruh unga: “Sen Xudovand yuborgan Masihni ko‘rmaguningcha, o‘lmaysan”, deb ilhom bergan edi.
27.Shunday qilib, Shim’o‘n Muqaddas Ruh ta’sirida ma’badga bordi. Isoning otasiyu onasi Ilohiy Qonunda buyurilgan marosimlarni ijro qilaylik, deb chaqaloqni ichkari olib kirganlarida,
28.Shim’o‘n chaqaloqni quchog‘iga bosib, Xudoni ulug‘lab dedi:
29.“Hoy Egam, Sen aytgan so‘zingga muvofiq,     Qulingga endi tinch javob bergaysan.
30.Zeroki o‘z ko‘zim-la ko‘roldim
31.Barcha ellar uchun hozirlagan najoting,
32.Turli elu xalqlarga ilohiy nur sochuvchi,     Xalqing Isroilga esa sharaf keltiruvchi najoting”.
33.Isoning otasi Yusuf va onasi U haqda aytilgan bu so‘zlarga hayron bo‘lishdi.
34.Shim’o‘n ularni duo qilib, Isoning onasi Maryamga dedi:     – Mana shu yotgan go‘dak Isroilda ko‘plarning qulashi hamda yuksalishiga sababchi bo‘ladi, ilohiy sinoat deb ko‘p qarshilik qo‘zg‘aydi.
35.Sening qalbingga ham bu tig‘ sanchilar, ko‘plarning qalbidagi fikr-xayoli ham oshkor bo‘lib qolar.
36.U yerda Osher qabilasidan Fanuilning qizi Anna ismli juda keksa bir payg‘ambar ayol ham bor edi. U yosh er ko‘rib, yetti yilda tul qolgan edi.
37.Sakson to‘rt yoshar beva endi ma’baddan hech ayrilmasdi, ro‘za tutardi, kechayu kunduz toat-ibodat qilib, Xudo xizmatida edi.
38.Shu onda u ham yaqinlashib, Xudovandni madh etgancha Quddusning najot kuniga ko‘z tikib yurganlarning hammasiga bu bola haqida so‘zlay boshladi.
39.Yusuf bilan Maryam Xudovand Qonunida buyurilgan butun udumlarni bajo keltirgandan keyin Jalilaga, o‘z shaharlari Nosiraga qaytib bordilar.
40.Bola esa o‘sib, hikmatga boy va ruhan baquvvat bo‘la borgan sayin, Xudoning inoyati Unda namoyon bo‘lar edi.
41.Isoning ota-onasi har yili Fisih bayramida Quddusga borar edilar.
42.Iso o‘n ikki yoshga to‘lganda, ular yana odatdagiday bayram uchun Quddusga bordilar.
43.Bayram kunlari tamom bo‘lib, ular uyga qaytar ekanlar, o‘smir Iso Quddusda qoldi. Isoning ota-onasi esa buni payqamadilar.
44.U boshqalar bilan birga kelyapti, deb o‘yladilar. Bir kunlik yo‘l yurishgach, qarindosh bilan tanishlari orasida Isoni qidira boshladilar.
45.Uni topolmay, qidira-qidira Quddusga qaytdilar.
46.Uch kundan so‘ng Uni ma’baddan topdilar. U muallimlar orasida o‘tirib, ularni tinglar va ham savollar berar edi.
47.Uni tinglayotganlar bari Uning fahm-idrokiga va berayotgan javoblariga hayron edilar.
48.Ota-onasi Uni ko‘rib, ajablandilar. Onasi Unga:     – Bolam, nega bizni bunday ovora qilding? Mana, otang bilan men juda qayg‘urib Seni qidirib kelyapmiz, – dedi.
49.Iso ularga:     – Meni qidirishingizning nima keragi bor edi? Yoki Otamning ishlari bilan mashg‘ul bo‘lishim kerakligini bilmas edingizmi? – dedi.
50.Ammo ular Uning aytgan so‘zlarini tushunmadilar.
51.Iso ular bilan birga jo‘nab, Nosiraga qaytib keldi. Ularga itoatli bo‘lib yurdi. Onasi esa bu gaplarning hammasini diliga tugib oldi.
52.Shunday qilib, Iso zakovatda ham, yoshda ham ulg‘ayib borib, Xudo va bandalarining mehrini qozonar edi.

Luke III
1.Qaysar Tiberius saltanatining o‘n beshinchi yili edi. Yahudiyada Po‘ntiy Pilat, Jalilada Hirod, Itureya bilan Traxonit viloyatlarida uning ukasi Filip, Avilina yurtida esa Lisaniy hokimlik qilar edilar.
2.Hanan va Kayafa oliy ruhoniy lavozimida edilar.     O‘sha vaqtda sahroda yashayotgan Zakariyoning o‘g‘li Yahyoga Xudo kalomi keldi.
3.Yahyo O‘rdun daryosi atrofidagi butun yurtlarni keza boshladi, xalqni tavba-tazarru qilishga va gunohlari kechirilishi uchun suvga cho‘mib imon keltirishga chorladi.
4.Bu voqea xuddi Isha’yo payg‘ambarning kitobida bitilgan oyatga to‘g‘ri keladi:     “Mana, cho‘lda nido yangramoqda:     Xudovand yo‘lini tayyorlangiz,     Ravon aylangiz so‘qmoqlarin! – deya.
5.Neki soy bor, to‘lajak lim-lim,     Har tog‘u tosh cho‘kajak bir qur.     Qing‘ir-qiyshiq yo‘llar rostlanib,     Past-balandliklar tekis bo‘lur,
6.Har bir bashar Xudo najotin ko‘rur”.
7.Yahyo o‘z huzurida suvga cho‘mib imon keltirish uchun kelayotgan xalq ommasiga xitob qildi:     – Hoy ilonlar zoti-yey! Boshingizga kelayotgan Xudo g‘azabidan qochishni sizlarga kim uqtirdi?
8.Bundan buyon tavba qilganingizga yarasha samara beringlar! O‘zingizcha: Otamiz Ibrohim, deb o‘ylab o‘tirmanglar. Men sizlarga: Xudo shu toshlardan Ibrohimga avlod tiklashga qodir, deyapman.
9.Hozirdan daraxtlar ildizida bolta yotibdi-ku. Endi yaxshi meva bermagan har bir daraxt kesilib olovga tashlanadi.
10.Xaloyiq Yahyodan so‘radi:     – Unday bo‘lsa, biz nima qilishimiz kerak?
11.U javob berib dedi:     – Kimning ikkita ust-boshi bo‘lsa, birini muhtojlarga bersin. Kimning oziq-ovqati bo‘lsa, u ham shunday qilsin.
12.Soliqchilardan ba’zilari ham suvda imon keltirish uchun kelib, Yahyodan:     – Ustoz, biz nima qilishimiz kerak? – deb so‘rashdi.
13.Yahyo:     – Sizlarga buyurilganidan ortig‘ini talab qilmanglar, – deb javob berdi.
14.Ba’zi bir askarlar ham undan:     – Xo‘sh, bizlar nima qilishimiz kerak? – deb so‘radilar. Yahyo ularga:     – Hech talonchilik qilmanglar, hech kimning haqini yemanglar, o‘z maoshingiz bilan qanoatlanib yuringlar, – dedi.
15.Xaloyiq umidvor bo‘lib, Yahyo haqida: “Bu Masih emasmikin?” – deb ko‘ngildan o‘tkazib turar edi.
16.Yahyo esa hammaga javoban dedi:     – Men sizlarni suvgagina cho‘mdirib yuribman. Lekin bundan so‘ng mendan qudratli Kishi kelmoqda, men Uning choriq iplarini yechishga ham munosib emasman. U sizlarni Muqaddas Ruhga va otashga cho‘mdiradi.
17.Uning panshaxasi qo‘lida tayyor turibdi, U O‘z xirmonini shopirib tashlaydi: bug‘doyni O‘z omboriga to‘plab, somonni esa so‘nmas o‘tda yondirib yuboradi.
18.Yahyo yana ko‘p narsalar xususida xaloyiqqa nasihat qilib, Xushxabarni bayon etar edi.
19.Viloyat hokimi Hirod ham Yahyo tarafidan fosh bo‘lib qoldi. Chunki u o‘z ukasining xotini Hirodiyani olgan va boshqa bir qator yomonliklar ham qilgan edi.
20.Shunday qilib, Hirod qilg‘iliklari yetmaganday, buning ustiga Yahyoni zindonga qamatib qo‘ydi.
21.Barcha xaloyiq suvga cho‘mib imon keltirayotgan vaqtda, Iso ham suvga cho‘mdi. U ibodat qilib turganda osmon ochilib ketdi
22.va Muqaddas Ruh jism tusini olib, kaptar shaklida Uning ustiga tushib keldi. Osmondan esa: “Sen Mening sevikli O‘g‘limsan, Sendan mamnunman”, – degan sado keldi.
23.Iso O‘z xizmatini boshlagan vaqtda o‘ttiz yoshlar chamasida edi. U Yusufning o‘g‘li hisoblanar edi.     Yusuf esa – Eli o‘g‘li,
24.Mattot o‘g‘li, Leviy o‘g‘li, Malkiy o‘g‘li, Yanay o‘g‘li, Yusuf o‘g‘li,
25.Mattatiyo o‘g‘li, Omo‘s o‘g‘li, Nahum o‘g‘li, Hesli o‘g‘li, Nagay o‘g‘li,
26.Mahat o‘g‘li, Mattatiyo o‘g‘li, Shim’iy o‘g‘li, Yo‘seh o‘g‘li, Yo‘do o‘g‘li,
27.Yuhanno o‘g‘li, Rezo o‘g‘li, Zarubobil o‘g‘li, Sha’ltiel o‘g‘li, Neriy o‘g‘li,
28.Malkiy o‘g‘li, Addiy o‘g‘li, Qosam o‘g‘li, Elmodam o‘g‘li, G‘yer o‘g‘li,
29.Yo‘shua o‘g‘li, Il’azar o‘g‘li, Yorim o‘g‘li, Mattot o‘g‘li, Leviy o‘g‘li,
30.Shim’o‘n o‘g‘li, Yahudo o‘g‘li, Yusuf o‘g‘li, Yunus o‘g‘li, Elyoqim o‘g‘li,
31.Maliyo o‘g‘li, Manno o‘g‘li, Mattato o‘g‘li, Natan o‘g‘li, Dovud o‘g‘li,
32.Ishay o‘g‘li, Obid o‘g‘li, Bo‘az o‘g‘li, Salmo‘n o‘g‘li, Nahsho‘n o‘g‘li,
33.Aminadob o‘g‘li, Rom o‘g‘li, Hasro‘n o‘g‘li, Paras o‘g‘li, Yahudo o‘g‘li,
34.Yoqub o‘g‘li, Is’hoq o‘g‘li, Ibrohim o‘g‘li, Terah o‘g‘li, Naho‘r o‘g‘li,
35.Sarug‘ o‘g‘li, Rag‘u o‘g‘li, Falaj o‘g‘li, Haver o‘g‘li, Shalah o‘g‘li,
36.Qenan o‘g‘li, Arpaxshod o‘g‘li, Som o‘g‘li, Nuh o‘g‘li, Lamak o‘g‘li,
37.Matushaloh o‘g‘li, Hano‘x o‘g‘li, Yored o‘g‘li, Maholalil o‘g‘li, Qenan o‘g‘li,
38.Eno‘sh o‘g‘li, Shit o‘g‘li, Odam o‘g‘li, Xudo o‘g‘li edi.

Luke IV
1.Iso Muqaddas Ruhga to‘lgan holda O‘rdun daryosidan qaytib keldi. U Muqaddas Ruhning ta’sirida sahroda aylanib yurib,
2.qirq kun iblis tomonidan vasvasaga solindi. U bu kunlarda hech narsa yemay, oxirida och qoldi.
3.O‘shanda iblis Isoga:     – Agar Sen Xudoning O‘g‘li bo‘lsang, bu toshga buyur, nonga aylansin! – dedi.
4.Iso bunga javoban:     –  Tavrotda: “Inson yolg‘iz non bilan emas, balki Xudoning har bir kalomi bilan yashaydi”, deb yozilgan, – dedi.
5.So‘ng Isoni baland bir toqqa olib chiqib, iblis bir lahzada olamning barcha saltanatlarini Unga ko‘rsatdi.
6.Iblis Isoga dedi:     – Barcha bu o‘lkalar ustidan hokimlik qilishni hamda bularning shon-shuhratini Senga beraman; ular menga topshirilgan va men istaganimga beraman.
7.Endi Sen menga sajda qilsang bas, hammasi Seniki bo‘ladi.
8.Iso javob berib:     – Yo‘qol oldimdan shayton!  Tavrotda: “Egang Xudovandga sajda qil, birgina Unga itoatda bo‘l”, deb yozilgan, – dedi.
9.Keyin iblis Isoni Quddusga olib bordi. Uni ma’badning tepasiga turg‘izib, shunday dedi:     – Agar Sen Xudoning O‘g‘li bo‘lsang, O‘zingni bu yerdan pastga tashla-chi.
10.Chunki shunday bitilgani bor:     “U O‘z farishtalariga sen haqda amr etgay,     Toki seni asrab qolsinlar.
11.Ular seni qo‘llarida ko‘tarib ketar,     Oyog‘ing ham toshga qoqilmagay”.
12.Iso iblisga javoban:     – Yana: “Egang Xudovandni sinama”, deb yozilgani ham bor, – dedi.
13.Iblis esa barcha vasvasalarini tamom qilgandan keyin vaqtincha Isodan uzoqlashdi.
14.Iso Muqaddas Ruh qudratida Jalilaga qaytib keldi. U haqda mamlakat bo‘ylab ovoza tarqaldi.
15.Yahudiylar ibodatxonalarida ta’lim bergani sari, hamma Uning duosini qildi.
16.So‘ng Iso o‘sib tarbiyalangan joyi Nosiraga bordi. O‘z odati bo‘yicha shanba kunida ibodatxonaga kirib, tilovat qilish uchun o‘rnidan turdi.
17.Unga Isha’yo payg‘ambarning kitobini uzatdilar. U kitobni ochib, quyidagi oyat yozilgan joyni topdi:
18.“Xudovandning Ruhi Menga yor.     U Meni  muqaddas moy-la moyladi.     Bechoralarga mujda yetkazmoq uchun,     Dilabgorlarga shifo bermoq uchun,     Asirga: ozod bo‘lgil,     Ko‘rga: ochilsin ko‘zing, demoq-chun,     Mazlumga erkinlikni e’lon etib,
19.Marhamat yili bo‘lgay, demoq-chun,     Xudovand Meni yubordi”.
20.Keyin Iso kitobni yopib, xizmatkorga berib, o‘tirdi. Ibodatxonadagi barchaning ko‘zi Unga tikildi.
21.Iso ularga so‘zlay boshladi:     – Sizlar eshitgan kalom shu bugun bajo bo‘ldi, – dedi.
22.Hamma Isoning aytganlarini ma’qullar edi. Uning og‘zidan chiqqan latif so‘zlarga mahliyo bo‘lishib: “Yusufning o‘g‘li emasmi O‘zi?” – deb qo‘yar edilar.
23.Iso ularga dedi:     – Sizlar albatta: “Ey tabib, o‘zingni o‘zing davola” degan matalni esimga tushirmoqchisizlar. “Biz eshitganimizday, Kafarnahumda ro‘y bergan ishlarni bu yerda, o‘z yurtingda ham qil-chi”, deb aytmoqchisizlar-da.
24.Keyin Iso davom etdi:     – Sizlarga chinini aytayin, hech qanday payg‘ambar o‘z yurtida qabul qilinmaydi.
25.Masalan, Ilyos payg‘ambar davrida uch yilu olti oy osmon tutilib, butun mamlakatda og‘ir ocharchilik bo‘lganda, Isroilda ko‘p beva ayollar bor edi.
26.Ammo Ilyos ularning birontasiga yuborilmay, faqatgina Sido‘n diyoridagi Zorafat shahrida yashovchi bir bevaga yuborilgan edi.
27.Xuddi shu singari Elisha payg‘ambarning davrida ham Isroilda ko‘p moxovlar bor edi. Ammo bularning birontasi sog‘aymagan bo‘lsa-da, faqatgina suriyalik Naoman sog‘ayib qoldi, – dedi.
28.Yig‘ilgan jamoat bularni eshitib, hammalari qattiq g‘azablanib ketishdi.
29.O‘rinlaridan turib, Isoni shahardan tashqariga haydab chiqarishdi-da, Uni tashlab yuborish uchun o‘z shaharlari qurilgan tepaning chetiga olib borishdi.
30.Lekin Iso ularning orasidan yorib o‘tib, ko‘zdan g‘oyib bo‘ldi.
31.Iso Jalilaning Kafarnahum shahriga kelib, shanba kunlarida xalqqa ta’lim beradigan bo‘ldi.
32.Xalq esa Isoning ta’limotiga hayron qoldi, chunki Uning so‘zida kuch-qudrat bor edi.
33.Shaharning ibodatxonasida jinga chalingan, yomon ruhli bir odam bor edi. U baland ovoz bilan baqirib:
34.– Qo‘ysang-chi, nosiralik Iso! Bizlar bilan nima ishing bor? Sen bizni halok qilgani kelding-ku! Sening kimligingni bilaman: Sen Xudoning Azizisan! – dedi.
35.– Jim bo‘l va bu odamdan chiqib ket! – dedi Iso jinga do‘q urib.     Jin esa bu odamni hammaning ko‘z o‘ngida yerga qulatdi-da, unga hech qanday zarar yetkazmay, chiqib ketdi.
36.Hammani vahima bosdi. Xalq o‘zaro mulohaza qilib: “Bu qanday gap ekan? U yomon ruhlarga ham kuch-qudrat va hokimlik bilan buyuradi, ular esa chiqib ketadi!” – deyishar edi.
37.Shunday qilib, Iso haqidagi shov-shuv yon-atrofga ovoza bo‘ldi.
38.Iso ibodatxonadan chiqib Simunning uyiga kirdi. Simunning qaynonasi og‘ir isitmada qiynalib yotgan edi. Isoga kasalni ko‘rib qo‘yishni iltimos qilishdi.
39.Iso ayolning yoniga kelib, isitmani koyib qo‘ydi. Isitma esa o‘sha zahoti ayolni tark etdi. U turiboq, ularga xizmat qilishga tutindi.
40.Quyosh botayotgan chog‘, hamma turli xastaliklarga yo‘liqqan odamlarini Isoning huzuriga keltirishardi. Iso qo‘llarini har biriga tegizib ularga shifo berardi.
41.Jinlar esa: “Sen Xudoning O‘g‘li – Masihsan!” – deb baqirganlaricha, ko‘p odamlarni tark etardilar. Iso jinlarga do‘q urib, gapirishlariga monelik qilardi. Chunki ular Uning Masihligini bilardi.
42.Kunduz bo‘lgach, Iso uydan chiqib xilvat joyga tortinib ketdi. Xalq esa Uni qidirib topib, tashlab ketmaslikni so‘rab yolvordi.
43.Iso ularga:     – Men Xudo saltanati to‘g‘risidagi Xushxabarni boshqa shaharlarga ham yetkazishim farz, Men shuning uchun yuborilganman, – dedi.
44.Shunday qilib, Iso Jalila yurtining ibodatxonalarida voizlik qilib yurdi.

Luke V
1.Bir kuni Iso Genisaret ko‘li yoqasida turganda, xaloyiq Xudoning kalomini tinglash uchun Uning huzurida tirband edi.
2.Iso ko‘l qirg‘og‘ida turgan ikki qayiqni ko‘rdi. Baliqchilar shu orada qayiqdan chiqib, to‘rlarini yuvayotgan edilar.
3.Qayiqlardan biri Simunning qayig‘i edi. Iso unga tushib, qirg‘oqdan bir oz nariroq suzib borishni Simundan iltimos qildi. So‘ng o‘tirib, qayiq ichidan xalqqa ta’lim berishga tushdi.
4.Nasihatlarini tugatib, Iso Simunga:     – Chuqurroq suvlarga suzib borib, o‘lja uchun to‘rlaringizni tashlanglar, – dedi.
5.Simun javob berib:     – Ustoz, bizlar tun bo‘yi urinib, hech narsa tutolmadik. Lekin Sening so‘zing bo‘yicha to‘rni tashlayman, – dedi.
6.Ular Isoning aytganini qilgach, juda ko‘p baliq ovladilarki, hatto to‘rlari yirtilib ketdi.
7.Ular boshqa qayiqdagi o‘rtoqlariga yordam berishlari uchun ishora qildilar. O‘rtoqlari kelib, ikkala qayiqni cho‘kar darajada to‘ldirib oldilar.
8.Simun Butrus buni ko‘rdi-da, Isoning tiziga cho‘kkalab:     – Yo Rabbiy! Mening oldimdan ketgin, chunki men gunohkor insonman, – dedi.
9.Ular tutgan bunday mo‘l baliq ovidan o‘zini va u bilan birga bo‘lganlarning hammasini vahima bosgan edi.
10.Simunning sheriklari Zabadiy o‘g‘illari Yoqub bilan Yuhanno ham vahimaga tushishgan edi.     Iso Simunga qarab:     – Qo‘rqma, bundan buyon insonlarni ovlaysan, – dedi.
11.Ular ikkita qayiqni qirg‘oqqa tortdilar va hammasini qoldirib, Isoning ortidan ergashdilar.
12.Iso bir shaharda bo‘lganda, butun tanasi moxov bo‘lgan bir kishi kelib qoldi. U Isoni ko‘rib, yuz tuban yerga tashlandi-da:     – Ey Hazrat, agar istasang, meni moxovlikdan poklay olasan, – deb yalindi.
13.Iso qo‘lini uzatdi va unga tegizib:     – Istayman, pok bo‘l! – deb qo‘ydi. Moxovlik esa o‘sha zahoti undan aridi.
14.Iso unga buni hech kimga aytmaslikni tayinladi. Unga:     – Borib o‘zingni ruhoniyga ko‘rsat, darding ariganini tasdiqlatish uchun Muso payg‘ambar amr etgan qurbonliklarni keltirib ber; bundan hammaga dalolat bo‘lsin, – dedi.
15.Shu bilan Iso haqidagi gap-so‘z yana ko‘proq yoyilib ketdi. Tumonat xaloyiq Uni tinglash va o‘zlarining dardlaridan forig‘ bo‘lish uchun Uning oldiga yig‘ilib kelar edi.
16.U esa goho-goho xilvat joylarga chekinib, ibodat qilar edi.
17.Iso ta’lim berayotgan kunlarning birida Jalila bilan Yahudiya yurtlarining har bir qishlog‘idan hamda Quddusdan farziylar va Tavrot tafsirchilari keldi. Ular o‘tirib tinglar ekanlar, xastalarni shifolovchi ilohiy kuch Isoda namoyon bo‘layotgan edi.
18.Kimsalar to‘shakda shol bir odamni olib keldilar. Uni uyga, Isoning oldiga olib kirishga urindilar.
19.Lekin odam ko‘pligidan buning ilojini topolmay, uyning tomiga chiqib, tomni yorib, sholni to‘shagi bilan o‘rtaga, Isoning oldigayoq tushirdilar.
20.Iso ularning e’tiqodini ko‘rib:      – Ey odam bolasi, sening gunohlaring kechirildi, – dedi.
21.Ulamolar va farziylar esa: “Kufrlik qilayotgan bu Odam kim ekan? Yolg‘iz Xudodan boshqa gunohlarni kim kechira oladi?” – deb mulohaza yurita boshladilar.
22.Iso ularning mulohazalarini sezib, bunga javoban:     – Sizlar ko‘ngilda nimalarni mulohaza qilyapsizlar? – dedi.
23.– Nimani aytish osonroq: Gunohlaring kechirildi, deb aytishmi, yoki: o‘rningdan turib yura qol, deb aytishmi?
24.Lekin Inson O‘g‘lining yer yuzida gunohlarni kechirish qudrati borligini ham bilib qo‘yinglar!     Shunday deyishi bilan Iso shol odamga qayrilib:     – Senga aytaman: O‘rningdan tur, to‘shagingni ol-da, uyingga yur! – dedi.
25.Shol o‘sha zahoti hammaning ko‘z o‘ngida o‘rnidan turib ketdi, o‘zi yotgan to‘shagini olib, Xudoni ulug‘lab uyiga ketdi.
26.Hammani vahima bosdi. Xudoni olqishlar ekanlar:     – Biz ajib ishlar ko‘rdik-da bugun, – dedilar qattiq qo‘rqib.
27.Shundan so‘ng Iso u yerdan chiqib, soliq yig‘adigan joyda o‘tirgan Leviy nomli soliqchini ko‘rib qoldi, unga:     – Mening orqamdan yur! – dedi.
28.U o‘rnidan turdi, hamma narsasini qoldirib, Isoning ketidan ergashdi.
29.So‘ngra Leviy o‘z uyida Iso sharafiga katta ziyofat berdi. Ular bilan birga yeb-ichib o‘tirganlar orasida oddiy xalqdan talay kishi va ko‘pgina soliqchilar bor edi.
30.Din olimlari va farziylar esa zorlanib, Isoning shogirdlariga:     – Nega sizlar soliqchiyu gunohkorlar bilan birga yeb-ichib o‘tiribsizlar? – deyishdi.
31.Iso ularga shunday javob berdi:     – Sog‘lar emas, bemorlar tabibga muhtojdir.
32.Men taqvodorlarni emas, gunohkorlarni tavbaga chaqirgani kelganman.
33.Yana Unga dedilar:     – Mana, Yahyoning shogirdlari tez-tez ro‘za tutib ibodat qilishadi, farziylarning shogirdlari ham xuddi shunday qilishadi. Sening shogirdlaring-chi, nega yeb-ichib yuribdilar?
34.Iso ularga dedi:     – Kuyov davrada bo‘lgan vaqtda to‘y ahlini ro‘za tutishga majbur qilib bo‘larmikin?
35.Biroq kuyov ulardan judo bo‘lgan kunlar keladi, ana o‘shanda ro‘za tutadilar.
36.Iso ularga bir masalni ham aytib berdi:     – Hech kim yangi kiyimdan yirtib olib, eski kiyimga yamoq solmaydi. Aks holda yangi kiyim yirtiq-yamoq bo‘ladi va yangi kiyimdan olingan yamoq ham eski kiyimga to‘g‘ri kelmaydi.
37.Shuningdek, hech kim yangi sharobni eski meshga quymaydi. Chunki yangi sharob meshni yirtadi, sharob to‘kiladi va mesh ham nobud bo‘ladi.
38.Aksincha, yangi sharobni yangi meshga quyish kerak. [Shunda u ham, bu ham saqlab qolinadi.]
39.Hech kim eski sharobni sipqirar ekan, yangisini istamaydi. “Eskisi shirin”, – deb o‘tiraveradi.

Luke VI
1.Fisih bayramidan keyingi birinchi shanbada Isoning g‘alla dalasidan o‘tishiga to‘g‘ri keldi. Uning shogirdlari boshoqlarni uzib, kaftga uqalab yeyayotgan edilar.
2.Ba’zi farziylar esa ularga dedi:     – Nega sizlar dam olish kunida qilish mumkin bo‘lmagan ishni qilyapsizlar?
3.Iso ularga shunday javob berdi:     – Nahotki sizlar Dovud bilan uning hamrohlari och qolganda nimalar qilganini hech o‘qimagan bo‘lsangiz?
4.Dovud Xudoning uyiga kirib, faqat ruhoniylargina yeyishi mumkin bo‘lgan baxshida nonlarni olib yeb, hamrohlariga ham bergan edi.
5.Keyin Iso ularga dedi:     – Inson O‘g‘li dam olish kunining ham hokimidir.
6.Boshqa shanba kunida ham Iso ibodatxonaga kirib ta’lim berishga tushdi. U yerda o‘ng qo‘li qurib qolgan bir odam bor edi.
7.Ulamolar bilan farziylar Isoni ayblash uchun biron vaj topish maqsadida, U shanba kunida ham odamni sog‘aytirarmikan, deb Uni kuzatib turdilar.
8.Iso bo‘lsa, ularning fikrlarini bilib, qo‘li shol odamga:     – O‘rningdan turib o‘rtaga chiq! – deb buyurdi. U o‘rtaga chiqdi.
9.Iso hammaga xitob qilib dedi:     – Men sizlarga savol beray: dam olish kunida nima qilish lozim – yaxshilikmi yoki yomonlikmi? Jonni xalos qilishmi yoki halok qilishmi?     Ular indamadilar.
10.Iso ularga birin-ketin ko‘z yugurtirdi-da, u odamga:     – Qo‘lingni uzat! – dedi.     U odam shunday qilishi bilanoq shol qo‘li boshqa qo‘liday soppa-sog‘ bo‘lib qoldi.
11.Boshqalar esa jazavalanib, Isoni nima qilsak ekan, deb o‘zaro fikrlasha boshladilar.
12.O‘sha kunlarda Iso ibodat uchun toqqa chiqdi va kechani Xudoga ibodat qilish bilan o‘tkazdi.
13.Tong yorishgach, shogirdlarini yoniga chaqirdi va oralaridan quyidagi o‘n ikki kishini tanlab, havoriy qilib tayinladi:
14.U Butrus deb ham yuritgan Simun, uning ukasi Idris, Yoqub, Yuhanno, Filip, Bartolmey,
15.Matto, To‘ma, Alfey o‘g‘li Yoqub, vatanparvar deb tanilgan Simun,
16.Yoqub o‘g‘li Yahudo va keyinchalik xiyonat qilgan Yahudo Ishqariyot.
17.Shundan so‘ng Iso ular bilan birga pastga tushib, yassi bir joyda to‘xtadi. Uning ko‘plab shogirdlari, shuningdek, butun Yahudiyadan, Quddusdan, Tir va Sido‘n sohillaridan kelgan juda katta olomon
18.Isoni tinglash va o‘z xastaliklaridan forig‘ bo‘lish uchun u yerga to‘plangan edilar. Yomon ruhlardan aziyat tortganlar ham kelib, shifo topar edilar.
19.Butun xalq Unga qo‘l tegizish ilinjida intilar edi, chunki Undan hammani sog‘aytiradigan shifobaxsh bir kuch chiqar edi.
20.Iso ko‘zlarini shogirdlariga tikib, dedi:     “Ey kambag‘allar, saodatlisiz!     Chunki Xudoning Shohligi siznikidir.
21.Ey hozir och-yupunlar, saodatlisiz!     Chunki siz to‘q bo‘lajaksizlar.     Ey hozir yig‘layotganlar, saodatlisiz!     Chunki sizga sevinch kulgisi kelur.
22.Inson O‘g‘liga yon bosganingiz uchun     Odamlar sizdan nafratlansa,     Jamiyatdan quvg‘in qilib, haqorat qilsa,     Nomingizga dog‘ tushirib etsa badnom,     Siz baribir saodatmandsizlar!
23.O‘sha kunda sevining, sevinchdan o‘ynanglar!     Zero sizga samo mukofoti buyuk bo‘lur.     Payg‘ambarlarga ham otalari shu yo‘lni tutgan.
24.Lekin boylar, holingizga voy!     Chunki siz o‘z huzuringizni olib bo‘ldingiz.
25.Ey hozir to‘qlar, holingizga voy!     Chunki siz och qolajaksizlar.     Hozir kulguvchilar, holingizga voy!     Siz yig‘lab-ho‘ngraysizlar.
26.Siz haqda xush gapirsa-da hamma insonlar,     Bu holda ham holingizga voy!     Soxta payg‘ambarlarga ham otalari shu yo‘lni tutgan”.
27.“Lekin siz, tinglayotganlarga aytaman: dushmanlaringizni sevinglar, sizdan nafratlanganga yaxshilik qilinglar.
28.Sizga qarg‘ish yog‘dirganga duolar o‘qing. Sizga ozor berganlar uchun ibodat qilinglar.
29.Bir chakkangga urganga ikkinchisini ham tut. To‘ningni olgandan ko‘ylagingni ham ayamagil.
30.Sendan so‘ragan har kimsaga ber, senikini olgandan qaytarib berishini talab qilma.
31.Odamlar sizlarga qanday muomala qilishlarini istasangizlar, siz ham ularga shunday muomalada bo‘ling.
32.Agar sizni sevganlarnigina sevsangiz, qanday savob qilgan bo‘lasizlar? Ana, gunohkorlar ham o‘zlarini sevganlarni sevadilar.
33.Agar o‘zingizga yaxshilik qilganlargagina yaxshilik qilsangiz, qanday savob qilgan bo‘lasiz? Ana, gunohkorlar ham xuddi shunday qiladilar.
34.Agar siz qaytarib olishga umid qilib qarz bersangiz, qanday savob qilgan bo‘lasiz? Ana, gunohkorlar ham qancha qarzlari bo‘lsa, shuncha qaytarib olish maqsadidagina gunohkorlarga qarz beradilar.
35.Lekin siz dushmanlaringizni seving, yaxshilik qiling, hech narsa tama qilmay qarz bering. Shunda buyuk mukofot olib, Taoloning o‘g‘illari bo‘lasizlar. Chunki Uning O‘zi ham noshukurlar bilan yomon niyatlilarga nisbatan mehribon-ku.
36.Shunday qilib, Otangiz rahmdil bo‘lgani kabi, sizlar ham rahmdil bo‘linglar”.
37.“Boshqalarni hukm qilmang, sizlar ham mahkum bo‘lmaysiz. Boshqalarni ayblamang, sizlar ham aybdor bo‘lmaysiz. Boshqalarni kechiring, sizlar ham kechirilasiz.
38.Boshqalarga bering, sizlarga ham qaytadi – yaxshilab bosilgan, silkitilgan, to‘lib-toshgan o‘lchov bilan qo‘yin-qo‘njingizga to‘kiladi. Chunki sizlar qanday o‘lchov bilan o‘lchasangizlar, xuddi shunday o‘lchov sizlarga ham tatbiq etiladi”.
39.Iso ularga quyidagi matalni ham aytib berdi: “Ko‘r ko‘rni yetaklab yura olarmikin? Ikkalasi ham chohga tushib ketmasmikin?
40.Ana, shogird o‘z ustozidan yuqori bo‘lmas. Ammo kamolotga yetgandan keyin har kim o‘zining ustoziday bo‘lur.
41.Sen nega birodaringning ko‘zidagi zirapchaga qaraysan-u, lekin o‘z ko‘zingdagi xodani sezmaysan?
42.Sen o‘z ko‘zingdagi xodani ko‘rmay turib qanday birodaringga: “Kel, birodarim, ko‘zingdagi zirapchani chiqaray”, deya olasan? Ey ikkiyuzlamachi! Oldin o‘z ko‘zingdan xodani chiqarib qo‘y, keyin birodaringning ko‘zidan zirapchani chiqarishni aniq ko‘rasan”.
43.“Yaxshi daraxt yomon meva bermas, yomon daraxt ham yaxshi meva bermas.
44.Har bir daraxt o‘z mevasidan bilinur. Tikanzordan anjir terilmas, butazordan uzilmas uzum.
45.Yaxshi odam o‘zining yaxshi qalb xazinasidan yaxshilik chiqarur. Yomon odam o‘zining yomon qalb xazinasidan yomonlik chiqarur. Odamning dili nimaga to‘lib-toshsa, tili o‘shani gapirur”.
46.“Nega sizlar Meni “Yo Rabbim, yo Rabbim” deb chaqirasiz-u, ammo aytganlarimni qilmaysizlar?
47.Mening oldimga kelgan va so‘zlarimni eshitib, bajo keltirgan har bir kishining kimga o‘xshashligini sizlarga uqtiray:
48.U uy qurayotganda qazib chuqur qilgan va poydevorini tosh ustiga o‘rnatgan odamga o‘xshaydi. Sel toshib, o‘sha uyni suv bosibdi-yu, lekin uyni qo‘zg‘atolmabdi. Chunki u tosh ustiga mahkam o‘rnatilgan ekan.
49.Lekin so‘zimni eshitib, unga amal qilmagan kishi uyini tuproq ustiga, poydevorsiz qurgan odamga o‘xshaydi. U uyni suv bosgan hamon qulab tushibdi, uning xarobaligi esa qo‘rqinchli bo‘libdi”.

Luke VII
1.Iso O‘zini tinglab turgan xalqqa bu so‘zlarini aytib bo‘lganidan keyin, Kafarnahum shahriga kirdi.
2.U yerda bir yuzboshining juda aziz xizmatkori kasal bo‘lib, o‘lim to‘shagida yotgan edi.
3.Yuzboshi Isodan xabardor bo‘lib, U kelib xizmatkorini davolasin, deb iltimos qilish uchun yahudiylarning oqsoqollarini Uning huzuriga yubordi.
4.Ular Isoning yoniga kelgach, bir samimiy o‘tinch bilan:     – U Sening shafoatingga munosibdir.
5.U xalqimizni sevadi, bizga hatto ibodatxona ham qurib bergan, – deyishdi.
6.Iso ular bilan birga ketdi. U uyga yaqinlashib qolganda, yuzboshi Isoga bu gaplarni aytgani do‘stlarini peshvoz chiqardi:     – Ey Hazrat, ovora bo‘lma! Kulbamga oyoq bosishing uchun munosib emasman.
7.Shuning uchun Sening oldingga borishni ham o‘zimga loyiq ko‘rmadim. Sen birgina so‘z aytsang, bas, xizmatkorim sog‘ayib ketadi.
8.Chunki men ham buyruqqa tobe odamman, shuningdek, mening ixtiyorimda ham askarlar bor. Birisiga “ket” desam, ketadi, boshqasiga “kel” desam, keladi; biron xizmatkorimga “shuni qil” desam, qiladi.
9.Iso bu so‘zlarni eshitgach, yuzboshiga hayron qoldi. U o‘girilib, orqasidan ergashib kelayotgan xaloyiqqa:     – Sizlarga shuni aytib qo‘yay, Men bunday zo‘r e’tiqodni Isroilda ham topganim yo‘q, – dedi.
10.Yuborilganlar uyga qaytib kelishganda, bemor xizmatkorni tuzalgan holda ko‘rdilar.
11.Oradan ko‘p o‘tmay, Iso Nain degan shaharga ketdi. Ko‘plab shogirdlari va ancha xalq U bilan birga yurishar edi.
12.Iso shaharning darvozasiga yaqinlashganda, bir beva ayolning yakkayu yagona o‘g‘li o‘ligini ko‘tarib chiqayotgan edilar. Tumonat shahar aholisi u ayolni o‘rab olgan edi.
13.Rabbimiz Iso onani ko‘rgach, unga rahmi kelib:     – Yig‘lama! – dedi.
14.U yondashib, tobutga qo‘l tegizdi. Tobutkashlar to‘xtab qolishdi. Iso o‘likka:     – Ey yigit, senga aytyapman: tur o‘rningdan! – dedi.
15.O‘shanda o‘lik rostlanib o‘tirdi-da, gapira boshladi. Iso uni onasiga topshirdi.
16.Hammani vahima bosdi. “Oramizda buyuk payg‘ambar paydo bo‘ldi, Xudo O‘z xalqini yo‘qlab keldi”, – deganlaricha, Xudoni olqishlar edilar.
17.Shu tariqa Isoning dong‘i butun Yahudiya hamda yon-atrofdagi joylarga tarqaldi.
18.Yahyoning shogirdlari bu bo‘lib o‘tgan voqealar haqida ustozlariga xabar berishdi.
19.Shunda Yahyo shogirdlaridan ikkitasini chaqirib: “Keladigan  Qutqaruvchi Senmisan, yoki biz boshqasini kutaylikmi?” – deb so‘rash uchun ularni Isoning oldiga yubordi.
20.Ular Isoning oldiga kelib:     – Bizni Yahyo payg‘ambar yubordi. U Sendan: “Keladigan  Qutqaruvchi Senmisan, yoki biz boshqasini kutaylikmi?” deb so‘rayapti, – deyishdi.
21.Naq shu paytda Iso turli xastalik va illatlarga mubtalo va yovuz ruhlarga chalingan talay xalqqa shifo berib, ko‘pgina ko‘rning ko‘zini ham ochib yurgan edi.
22.Iso Yahyoning shogirdlariga javoban dedi:     – Boringlar, ko‘rib eshitayotganlaringizni Yahyoga bildiringlar: ko‘rlar ko‘ryapti, cho‘loqlar yuryapti, moxovlar tuzalyapti, karlar eshityapti, o‘liklar tirilyapti va bechoralar Xushxabarni eshityaptilar.
23.Meni deb vasvasaga tushmagan baxtlidir!
24.Yahyoning xabarchilari ketgandan keyin, Iso xalqqa qarata Yahyo to‘g‘risida gapira boshladi: “Sahroga nima ko‘rgani bordingizlar? Shamolda hilpirab turgan qamishnimi?
25.Axir, nima ko‘rgani bordingizlar? Bashang kiyingan odamnimi? Biroq bashanglar, nash’alarda yashovchilar podshohlarning saroyida bo‘ladi-ku!
26.Axir, nima ko‘rgani bordingizlar? Payg‘ambarnimi? Ha, sizlarga rostini aytsam, payg‘ambardan ham ulug‘ini ko‘rdingizlar.
27.Bu kishi haqida  Tavrotda shunday yozilgan:     “Men Sendan avval O‘z elchimni yuborarman,     U Sening oldingda yo‘l hozirlab yurar”.
28.Sizlarga aytamanki, ayol zotidan tug‘ilganlar orasida Yahyo payg‘ambardan ulug‘roq biron payg‘ambar yo‘q. Shunga qaramay, Xudoning Shohligida hatto eng kichik hisoblangani ham undan kattadir”.
29.Shunda barcha xalq va hatto soliqchilar ham Yahyoning va’ziga quloq solib, suvda imon keltirdilar va Xudoni odil deb tan oldilar.
30.Lekin din olimlari va farziylar suvda imon keltirmay, Yahyoning va’zini, shuningdek, o‘zlariga mo‘ljallangan Xudo irodasini rad qildilar.
31.“Shunday qilib, bu nasl odamlarini nimaga tenglashtiray? –  davom etdi Rabbimiz Iso. – Ular nimaga o‘xshaydi?
32.Ana ular maydonda o‘tirishib, bir-biroviga:     “Sizlarga nay chaldik, o‘ynamadinglar,     Sizlarga yig‘i chiqardik, yig‘lamadinglar”,– deb qichqirishadigan bolalarga o‘xshaydilar.
33.Chunki Yahyo payg‘ambar kelib non yemadi, sharob ichmadi; sizlar esa uni “jin uribdi” deysizlar.
34.Inson O‘g‘li kelib, ham yedi, ham ichdi; bu gal esa Uni “kabobxo‘ru sharobxo‘r, soliqchilar bilan gunohkorlarning do‘sti” deysizlar.
35.Va lekin  ilohiy hikmat unga rioya qiluvchilar orqali oqlanadi”.
36.Farziylardan biri Isoni taom yeyishga taklif qildi. Iso farziyning uyiga kirib, dasturxon atrofida o‘tirdi.
37.Bu shaharlik gunohkor deb tanilgan bir ayol Isoning farziy uyida mehmon bo‘lganligini bilib, bir ganch idishda atir moy olib keldi.
38.Isoning orqa tomonida, oyoqlari yonginasida turganicha yig‘lab, ko‘z yoshlari bilan Uning oyoqlarini ho‘llay boshladi. So‘ng sochlari bilan Isoning oyoqlarini artgancha, o‘pa turib atir moy surtdi.
39.Isoni taklif etgan farziy buni ko‘rgach: “Agar bu odam payg‘ambar bo‘lganida edi, Unga suykalib turgan shu ayolning kimligini, qanaqa gunohkor ayol ekanligini bilar edi”, – deb ko‘nglidan o‘tkazdi.
40.Iso unga qayrildi:     – Simun, senga aytadigan so‘zim bor.     – Aytgil, Ustoz! – dedi u.
41.Iso dedi:     – Bir qarz beruvchining ikki qarzdori bor ekan, biri besh yuz, ikkinchisi ellik kumush tanga qarz bo‘lgan ekan.
42.Biroq qarzdorlarning to‘lash uchun hech narsasi bo‘lmaganidan, u ikkovini ham kechiribdi. Aytib ber-chi, ulardan qaysi biri uni ko‘proq sevar ekan?
43.Simun javob berib:     – Mening fikrimcha, ko‘proq qarzi kechirilgan kishi bo‘lsa kerak, – dedi.     – To‘g‘ri mulohaza qilding, – dedi unga Iso.
44.Keyin ayolga o‘girilib:     – Bu ayolni ko‘ryapsanmi? – dedi Simunga. – Men sening uyingga kelganimda, oyoqlarimni yuvgani suv berganing yo‘q. U esa o‘zining ko‘z yoshlari bilan oyoqlarimni ho‘llab, sochlari bilan artib quritdi.
45.Sen-chi, Meni o‘pganing yo‘q, bu ayol esa kelganimdan beri oyoqlarimni o‘pishdan to‘xtamayapti.
46.Sen boshimga hatto moy quymading, u esa-chi oyog‘imga atir moy surkadi.
47.Shuning uchun senga aytib qo‘yay: uning ko‘p gunohlari kechirilgan, ko‘p sevishining sababi ana shunda. Kimki oz kechirilsa, u oz sevadi.
48.So‘ng Iso ayolga qayrilib:     – Gunohlaring kechirildi, – dedi.
49.Iso bilan birga yeb-ichib o‘tirganlar o‘zlaricha fikr yurita boshlashdi: “Kim bo‘ldi bu gunohni ham kechirayotgan?”
50.Iso esa yana ayolga:     – Ishonching seni qutqardi, eson-omon borgil, – dedi.

Luke VIII
1.Oradan ko‘p o‘tmay, Iso shaharu qishloqlar bo‘ylab Xudo saltanati to‘g‘risidagi Xushxabarni tarqatar edi. O‘n ikki shogirdi U bilan birga yurishar edi.
2.Shuningdek, yomon ruhlardan va turli kasalliklardan xalos bo‘lgan bir necha ayollar, shu jumladan, ichidan yettita jin chiqib ketgan magdalalik Maryam,
3.Hirodning saroy boshqaruvchisi Xuzaning xotini Yo‘anna, Susanna va boshqa ko‘p ayollar ham Iso bilan yurib, o‘z mol-mulklarini sarf qilib, Uning tirikchiligiga xizmat qilishar edi.
4.Yana ko‘p xalq to‘planib, barcha shaharlar aholisi ham Uning oldiga oqib kelayotgan bir paytda, Iso masal bilan gap boshladi:
5.“Urug‘ sepuvchi o‘z urug‘ini sepish uchun chiqibdi. Sepayotganda ba’zi urug‘lar yo‘l yoqasiga tushib, poymol bo‘libdi. Osmondagi qushlar kelib, urug‘larni cho‘qib ketibdi.
6.Ba’zi urug‘lar toshloq yerga tushibdi. Urug‘lar ko‘karib chiqibdiyu, lekin tuproq namsiz bo‘lgani uchun qurib qolibdi.
7.Yana boshqa urug‘lar tikanlar orasiga tushibdi. Tikanlar o‘sib, urug‘larni bo‘g‘ib qo‘yibdi.
8.Yana ba’zi urug‘lar yaxshi yerga tushibdi. Ular ko‘karib chiqib, yuz marta ko‘p hosil beribdi”.     Iso bularni aytib bo‘lib: “Kimning eshitar qulog‘i bo‘lsa, eshitsin!” – deb xitob qildi.
9.Shogirdlar Isodan:     – Boyagi masalning ma’nosi nima? – deb so‘rashdi.
10.U shunday javob berdi:     – Xudo Shohligining sirlarini bilish qobiliyati sizlarga nasib bo‘lgan. Boshqalarga bo‘lsa, hamma narsani masallar bilan tushuntiraman, toki  oyatdagidek: “Ular qarab turib ko‘rmasinlar, eshitib turib anglamasinlar”.
11.“Bu masalning ma’nosi shu: Urug‘ – Xudoning kalomidir.
12.Yo‘l yoqasiga tushgan donlar shunday odamlarni bildiradiki, ular kalomni eshitadilar, lekin keyin imon va najot topmasliklari uchun iblis ularning yuragidan kalomni olib ketadi.
13.Toshloq yerga tushgan donlar esa shunday odamlarni bildiradi: ular kalomni eshitganda uni sevinch bilan qabul qilaveradilar. Lekin ular ildizga ega emas. O‘qtin-o‘qtin ishonsalar-da, sinov vaqtida imondan qaytadilar.
14.Tikanlar orasiga tushgan urug‘lar shunday insonlarni bildiradiki, ular kalomni eshitadilar, biroq hayotning tashvishlari, boylik va zavq-shavq savdolari ostida bo‘g‘ilib, pishiq hosil bermaydilar.
15.Yaxshi yerga tushgan urug‘ esa shunday kishilarni bildiradi: ular kalomni eshitib, yaxshi, sof yurakda saqlaydilar va chidam bilan hosil beradilar”.     [Iso bularni aytib: “Kimning eshitar qulog‘i bo‘lsa, eshitsin!” – deb xitob qildi.]
16.“Hech kim shamni yoqib, uni idish bilan yopmaydi yoki chorpoya tagiga qo‘ymaydi. Aksincha, kirganlar yorug‘likni ko‘rsin, deb uni shamdonga qo‘yadi.
17.Shuningdek, oshkora bo‘lmaydigan hech qanday sir yo‘q, ma’lum va ayon bo‘lmaydigan hech yashirin narsa yo‘q.
18.Shu sababdan qanday tinglayotganingizga diqqat qilinglar. Chunki kimda bor bo‘lsa, unga yana beriladi. Kimda yo‘q bo‘lsa, o‘zida bor bo‘lishini fikr qilgan narsasi ham undan tortib olinadi”.
19.Isoning onasi bilan ukalari Uning oldiga keldilar, ammo xaloyiq ko‘pligidan Unga yaqinlasha olmadilar.
20.Isoga:     – Onang va ukalaring Seni ko‘rmoqchi bo‘lib tashqarida turibdilar, – degan xabar yetkazishdi.
21.Iso ularga shunday javob berdi:     – Mening onam va ukalarim – Xudo kalomini tinglovchi va bajo keltiruvchilardir.
22.Kunlarning birida Iso O‘z shogirdlari bilan qayiqqa tushib ularga:     – Ko‘lning narigi tomoniga suzib o‘taylik, – dedi.     Ular jo‘nab ketishdi.
23.Suzib ketayotganlarida Iso uxlab qoldi. Ko‘lda qattiq bo‘ron turdi. Qayiq suvga to‘lib, ular xavfli ahvolda qoldi.
24.Shogirdlar Isoning yoniga borib:     – Ustoz, Ustoz, halokatdamiz! – deb Uni uyg‘otishdi.     Iso turib shamolga va to‘lqinlanayotgan suvlarga do‘q urdi. Shu zahoti bo‘ron tinib, sukunat tushdi.
25.Iso shogirdlariga:     – Ishonchingiz qani? – dedi.     Ular esa juda qo‘rqib dong qotib qolishdi.     – Kim ekan U? Mana shamollar va suvlarga ham buyuradi, ular esa Unga bo‘ysunadi! – deyishdi bir-biriga.
26.Jalilaning qarshi tomonidagi Gadara yurtiga suzib keldilar.
27.Iso qirg‘oqqa chiqishi bilan shahardan bir odam uchradi. Bu odam ancha vaqtdan beri jinga giriftor bo‘lib, kiyim ham kiymasdi. U uyda ham turmay, qabriston g‘orlarida yashar edi.
28.Isoni ko‘rgach, u qichqirib yubordi-da, o‘zini Uning oldiga tashlab, baland ovoz bilan:     – Ey Iso, Xudoyi Taoloning O‘g‘li, men bilan nima ishing bor? O‘tinaman, meni qiynama! – dedi.
29.Chunki Iso yomon ruhga bu odamdan chiqib ketishni buyurgan edi. Uni saqlash uchun zanjir-kishan bilan bog‘lagan bo‘lsalar-da, lekin u bandlarni uzib tashlar va jin tez-tez uni tutib cho‘l-sahrolarga sudrab borar edi.
30.Iso undan so‘radi:     – Isming nima?     – Ismim Tumonat, – dedi u. Chunki uning vujudini bir talay jin chirmagan edi.
31.Jinlar o‘zlarini tubsiz qa’rga yubormaslikni Isodan yolvorib so‘radilar.
32.Shu tog‘ning yon bag‘rida katta bir to‘ng‘iz podasi o‘tlab yurgan edi. Jinlar to‘ng‘izlarga kirishga ruxsat berishi uchun Isodan yolvorib so‘radilar. Iso ularga ruxsat berdi.
33.Shunda jinlar odamdan chiqib, to‘ng‘izlarga kirib oldilar. To‘ng‘iz podasi tik qiyalikdan pastga yopirildi va ko‘lda g‘arq bo‘ldi.
34.To‘ng‘iz boquvchilar sodir bo‘lgan voqeani ko‘rgach, yugurib borib shaharda va ovullarda bularni gapirib berdilar.
35.U joylar aholisi esa bo‘lib o‘tgan hodisani ko‘rish uchun dalaga chiqib, Isoning yoniga keldi. Jin chiqqan odamni kiyingan va aqli raso holatda Isoning oyog‘i tomonda o‘tirganini ko‘rib, vahimaga tushishdi.
36.Hodisani ko‘rganlar esa u odamning jindan qanday qutulganini hammaga so‘zlab berishdi.
37.Shunda Gadara atrofidan kelgan barcha aholi qattiq dahshatga tushdi, ularning yeridan chiqib ketishni Isodan iltimos qilishdi. Iso esa qayiqqa tushib qaytib ketdi.
38.Jinlardan xalos bo‘lgan odam Iso bilan birga yurmoqlikni Undan so‘radi. Lekin Iso unga:
39.– O‘z uyingga qaytib borib, Xudo sen bilan nimalar qilganini gapirib ber, – deb uni jo‘natdi.     U kishi borib, Iso u bilan nimalar qilganini butun shaharda e’lon qiladigan bo‘ldi.
40.Iso  berigi qirg‘oqqa qaytib kelgach, xalq Uni quvonib qarshiladi, chunki hamma Uni kutib turgan edi.
41.Shu payt ibodatxonaning jamoaboshisi bo‘lgan Yair ismli bir kishi kelib qoldi. Isoning oyoqlariga o‘zini tashlab, uning uyiga borishini o‘tinib so‘radi.
42.Chunki uning o‘n ikki yoshlardagi birgina qizi o‘lim to‘shagida yotar edi.     Iso borarkan, xaloyiqning siquvida qoldi.
43.Shu o‘rtada o‘n ikki yildan beri qon ketishidan azob chekayotgan bir ayol ham bor edi. U bor-yo‘g‘ini tabiblarga sarf etgani bilan hech biridan shifo topmagan edi.
44.Ayol Isoga orqa tomondan yaqinlashib, etagiga elas qo‘l tegizgan onda qon oqishi darhol to‘xtadi.
45.– Kim u Menga qo‘lini tegizgan? – dedi Iso. Hamma tongach, Butrus bilan yonidagilar dedi:     – Ustoz, xaloyiq Seni o‘rab, siqib turibdi, Sen esa-chi, Menga kim qo‘l tegizdi, deysan?
46.Lekin Iso:     – Kimdir Menga aniq tegdi-da, Men O‘zimdan bir kuch chiqqanini sezdim, – dedi.
47.Ayol boshqa yashirina olmaganini payqagach, qaltiragancha Isoga yaqinlashib, Uning oyoqlariga o‘zini tashladi-yu, Unga qanday maqsad bilan tekkanligini va o‘sha zahoti qanday darddan xalos bo‘lganini butun xalqqa eshittirib so‘zlab berdi.
48.Iso unga:     – Dadil bo‘l, qizim! Ishonching seni qutqardi, eson-omon borgil, – dedi.
49.Iso gapini hali tugatmasdanoq, jamoaboshining uyidan kimdir kelib, jamoaboshiga:     – Qizingiz o‘ldi, Ustozni ovora qilmay qo‘yaqoling, – dedi.
50.Buni eshitgan Iso u odamga:     – Qo‘rqma, faqat ishongin, qizing qutqariladi, – dedi.
51.Iso o‘sha uyga kelib, Butrus, Yuhanno, Yoqub va qizning ota-onasidan boshqa hech kimning O‘zi bilan ichkariga kirishiga ruxsat bermadi.
52.Hamma qizcha uchun yig‘lab nola qilayotgan edi. Biroq Iso:     – Yig‘lamanglar, u o‘lgan emas, faqat uxlab yotibdi, – dedi.
53.Ular qizchaning o‘lganligini bila turib, Uning ustidan kulishdi.
54.Iso esa [hammani tashqariga chiqarib,] qizchaning qo‘lidan ushlab qoldi-da:     – Ey qizaloq, o‘rningdan tur! – deb xitob qildi.
55.Qizchaning ruhi taniga qaytdi. U shu ondayoq o‘rnidan turib ketdi. Iso unga ovqat berishni buyurdi.
56.Qizning ota-onasi hayron qoldilar. Iso esa ularga bo‘lgan voqea haqida hech kimga aytmaslikni buyurdi.

Luke IX
1.Iso o‘n ikki shogirdini yoniga chaqirib, ularga butun jinlar ustidan hokimlik qilish va kasallarni sog‘aytirish qudratini berdi.
2.Xudoning Shohligini e’lon qilish va xastalarga shifo berishga ularni yuborib,
3.Iso dedi: “Yo‘lga hech narsa olmanglar: hassa ham, to‘rva ham, non ham, aqcha ham, bir juft ko‘ylak ham olmanglar.
4.Qaysi uyga kirsangizlar, u yerdan jo‘naguningizcha o‘sha uyda qolinglar.
5.Agar biror shaharda sizni qabul qilmasalar, u yerdan chiqayotganingizda aholiga ogohlantirish tariqasida oyoqlaringizdagi changni qoqib ketinglar”.
6.Shogirdlar jo‘nadilar. Qishloqdan-qishloqqa o‘tib borib, hamma yoqda Xushxabarni targ‘ib qilar, kasallarga shifo berar edilar.
7.Viloyat hokimi Hirod sodir bo‘layotgan ajoyibotlarni eshitib, esankirab qoldi. Chunki ba’zilar: “Yahyo tirilib kelibdi”, – desalar,
8.boshqalar esa: “Ilyos payg‘ambar paydo bo‘libdi”, – derdilar. Yana boshqalar bo‘lsa: “Qadimgi payg‘ambarlardan biri tirilib kelibdi”, – deb yurishdi.
9.Hirod bo‘lsa: “Men Yahyoni boshidan judo qilganman. Endi bunday ishlarni qilyapti, deb yurishgani kim ekan?” – dedi-da, Isoni ko‘rgisi keldi.
10.Shu orada Isoning havoriylari safardan qaytib kelib, qilgan ishlarini Unga aytib berishdi. Iso havoriylarni Baytsayda nomli shahar yaqinidagi xilvat joyga O‘zi bilan olib ketdi.
11.Ammo xaloyiq buni bilib, Uning orqasidan boraverdi. Iso ularni yaxshi qarshilab, Xudoning Shohligi to‘g‘risida suhbatlashdi, shifoga muhtojlarni davoladi.
12.Kun botib, kech kira boshladi. Isoning o‘n ikki shogirdi Uning oldiga kelib:     – Xaloyiqqa ruxsat ber, atrofdagi ovul va qishloqlarga borib rizqini topsin, tunasin. Chunki bunda ovloq joydamiz, – dedilar.
13.– Sizlar ularga ovqat beringlar! – dedi Iso.     – Beshta non va ikkita baliqdan boshqa biron narsamiz yo‘q-ku. Borib shuncha kishiga ovqat sotib ololamizmi? – dedi shogirdlar.
14.O‘sha yerda besh mingga yaqin erkak bor edi. Iso shogirdlariga:     – Xaloyiqni har qatorga elliktadan qilib o‘tqazinglar, – dedi.
15.Shogirdlar xuddi shunday qilib, hammani o‘tqazdilar.
16.Iso beshta non bilan ikkita baliqni oldi-yu, osmonga qarab shukrona duosini o‘qidi. So‘ng bularni mayda-mayda qilib, xalqqa tarqatish uchun shogirdlariga berdi.
17.Hammalari yeb to‘ydi. Ortib qolgan burdalarni terib olishganda, o‘n ikki savat chiqdi.
18.Bir vaqtda Iso yolg‘iz O‘zi ibodat qilar edi. Shogirdlari ham yaqin turar edilar. Iso ulardan:     – Xalq Meni kim deb hisoblaydi? – deya so‘radi.
19.Ular javob berib:     – Yahyo payg‘ambar deb hisoblaydi, boshqalar esa Ilyos payg‘ambar deb hisoblaydi. Yana boshqalar bo‘lsa: “Qadimgi payg‘ambarlardan biri tirilib kelibdi”, deb o‘ylab yurishibdi, – dedilar.
20.Iso ulardan:     – Sizlar-chi, Meni kim deb hisoblaysizlar? – deb so‘radi. Bunga javoban Butrus:     – Sen Xudo yuborgan Masihsan! – dedi.
21.Iso bularni hech kimga aytmanglar, deb shogirdlariga qat’iy buyruq berdi.
22.“Inson O‘g‘li ko‘p azob chekishi, oqsoqollar, oliy ruhoniylar va ulamolar tomonidan rad qilinib o‘ldirilishi, uchinchi kuni esa qayta tirilishi kerak”, – dedi.
23.So‘ng hammaga xitob qilib dedi: “Agar kim Menga ergashishni istasa, o‘zidan kechsin va har kuni o‘z xochini ko‘tarib, ortimdan yursin.
24.Kim o‘z jonini saqlab qolmoqchi bo‘lsa, uni yo‘qotadi. Kim Men uchun jonini yo‘qotsa, uni saqlab qoladi.
25.Agar inson butun dunyoni egallab olsa-yu, biroq o‘ziga zarar yetkazsa yoki halokatga yo‘liqsa, bundan qanday foyda ko‘radi?
26.Kim Mendan va Mening so‘zlarimdan uyalsa, Inson O‘g‘li ham O‘zi, Otasi va muqaddas farishtalar salobati ila kelganda, undan uyaladi.
27.Sizlarga chinini aytayin: bu yerda turganlardan ba’zilari borki, Xudoning Shohligini ko‘rmaguncha, o‘lim ko‘rmaydilar”.
28.Iso bu so‘zlarni aytgandan keyin sakkiz kuncha o‘tib, Butrus, Yuhanno va Yoqubni olib, ibodat qilish uchun toqqa chiqdi.
29.U ibodat qilayotganda, yuzining ko‘rinishi o‘zgarib, kiyimlari yashinday oq bir tusda yarqirab ketdi.
30.Shu onda nur yog‘ilib turgan ikki zot – Muso va Ilyos payg‘ambarlar paydo bo‘lib, Iso bilan gapga tushdilar. Ular Isoning yaqinda Quddusga borib olamdan o‘tishi to‘g‘risida suhbatlashar edilar.
31.Butrus va u bilan birga bo‘lganlarni uyqu elitgan edi. Qo‘qqisdan uyg‘onishib, nurli Isoni va U bilan birga turgan ikki zotni ko‘rdilar.
32.U zotlar endi Isodan ajralib ketaylik, degan paytda Butrus Isoga:     – Ustoz, bizga bu joy juda yoqyapti! Qani, uchta chayla quraylik – birisi Senga, birisi Musoga, birisi Ilyosga, – dedi. Ammo u nima deyarini bilmas edi.
33.Butrus gapini tugatmasdanoq, bir bulut paydo bo‘lib ularga soya soldi. Ular bulut ostida qolib, vahimaga tushdilar.
34.Bulut ichidan:     – Bu Mening aziz O‘g‘limdir; Unga quloq solinglar, – degan sado eshitildi.
35.Sado uzilgach, shogirdlar Isoning u yerda yolg‘iz qolganini ko‘rdilar. Ular ko‘rganlarini yashirib, o‘sha kunlarda hech kimga bildirmadilar.
36.Ertasi kun ular tog‘dan tushdi. Isoni ko‘p xaloyiq qarshiladi.
37.Kimdir birdan xalq ichidan dod soldi:     – Ustoz! Sendan yalinib so‘rayman, o‘g‘limga bir qaragin, u mening yagona bolam-ku.
38.Bir ruh bolani tutib turadi va u birdaniga baqirib yuboradi. Ruh uni og‘zidan ko‘pik chiqquncha yerga yiqitib sudraydi, uni obdan qiynab, zo‘rg‘a undan ayriladi.
39.Men Sening shogirdlaringga, ruhni quvinglar, deb yolvordim, lekin ular eplolmadi, – dedi.
40.Iso bunga javoban:     – Ey vafosiz va buzuq nasl! Qachongacha sizlar bilan birga bo‘laman? Qachongacha sizlarga chidab turaman? O‘g‘lingni bu yerga keltir! – dedi.
41.Bola yaqinlashmasdanoq, jin uni yerga ag‘natib ura ketdi. Lekin Iso yomon ruhga bas qilishni buyurdi, bolani sog‘aytirdi va uni otasiga topshirdi.
42.Hamma Isoning buyukligiga hayron qoldi.     Isoning qilayotgan ishlaridan hamma taajjubda ekan, U O‘z shogirdlariga:
43.“Sizlar bu so‘zlarimni quloqlaringizga quyib olinglar! – dedi. – Inson O‘g‘li odamlar qo‘liga tutib berilishi muqarrardir”.
44.Shogirdlar bo‘lsa, bu so‘zni tushunmadilar. Bu so‘z ularning tushunchasidan yashirin bo‘lib, ma’nosiga yetmadilar, Isodan so‘rashga esa qo‘rqar edilar.
45.Shogirdlar orasida: qay birimiz kattamiz, degan tortishuv bo‘ldi.
46.Ularning ko‘nglidagi fikrni uqib, Iso bir bolani olib O‘zining yoniga turg‘izdi-da,
47.ularga dedi:     – Kim bu bolani Mening nomimdan qabul qilsa, Meni qabul qilgan bo‘ladi. Kim Meni qabul qilsa, Meni Yuborganni qabul qilgan bo‘ladi. Orangizda kim eng kichik ekan, mana u buyuk hisoblanadi.
48.Shunda Yuhanno so‘z oldi:     – Ustoz! Sening noming bilan jinlarni quvayotgan bir odamni ko‘rdik. U biz bilan yurmagani sababli, unga buni man etdik.
49.– Man qilmang – dedi Iso. – Kimki sizga qarshi emas, u siz tomonda.
50.Isoning olamdan o‘tish kunlari yaqinlasharkan, U Quddusga borishga jazm qildi.
51.O‘zidan oldin xabarchilarni yubordi. Ular Iso kelishiga hozirlik ko‘rish uchun Samariyaning bir qishlog‘iga kirdilar.
52.Lekin U Quddusga ketayotgan sayyoh ko‘rinishida bo‘lgani uchun, samariyaliklar Isoni qabul qilmadilar.
53.Shogirdlari Yoqub ila Yuhanno buni ko‘rib:     – Rabbiy, istasang, biz Ilyos payg‘ambar qilganidek, bularni gumdon qilish uchun osmondan olov tushsin deb aytaylik! – dedilar.
54.Iso esa ularga burildi-da, ta’na qilib:     – Sizlar qanday ruhda borayotganingizni bilmaysizlar, – dedi.
55.– Inson O‘g‘li inson jonini halok qilish emas, xalos qilish uchun kelgan.     So‘ngra ular boshqa qishloq sari ketdilar.
56.Yo‘lda ketar ekanlar, kimdir Isoga:     – Hazrat, qayerga borma, men Sening orqangdan yuraman, – dedi.
57.Iso unga:     – Tulkilarning inlari, ko‘k qushlarining uyalari bor. Lekin Inson O‘g‘lining bosh suqadigan joyi yo‘q, – dedi.
58.Boshqa birisiga Iso:     – Orqamdan yur! – dedi. Lekin u:     – Hazrat, oldin borib otamni ko‘mib kelishga ijozat ber, – dedi.
59.Iso unga:     – O‘liklarni qo‘y, ularni o‘zicha o‘lik bo‘lganlar ko‘msin. Sen esa borib, Xudoning Shohligi haqida xabar tarqatgin, – dedi.
60.Yana boshqa biri:     – Hazrat, men Sening orqangdan yuraman. Faqat oldin borib uydagilar bilan xayrlashishimga ijozat ber, – dedi.
61.Lekin Iso unga dedi:     – Qo‘llarini omochda tutib, orqasiga qaragan hech kim Xudoning Shohligi uchun layoqatli bo‘lmas.

Luke X
1.Bu hodisalardan keyin Rabbimiz Iso boshqa yetmish shogirdni tanlab, O‘zi tashrif buyuradigan har bir shahar, har bir joyga O‘zidan oldin borib tursin uchun ularni ikkita-ikkitadan yubordi.
2.Ularga xitoban dedi: “Hosil mo‘l, biroq yumushchilar oz. O‘z hosilingni yig‘ib-teradigan yumushchilar yubor, deb hosil Egasiga iltijo qilinglar.
3.Boringlar! Sizni bo‘rilar orasiga qo‘zilarday yuboryapman.
4.Hamyon ham, to‘rva ham, choriq ham olmang, yo‘lda hech kimga salom ham bermanglar.
5.Qaysi uyga kirsangizlar, avval boshda: “Uyingizga tinchlik bo‘lsin”, deb salom beringlar.
6.Agar u yerda biror tinchliksevar bo‘lsa, uning boshi salomat bo‘ladi. Bo‘lmasa, salomingiz sizlarga qaytib keladi.
7.Kirgan uyda qolinglar, sizlarga nimaiki bersalar, uni yeb-ichinglar. Chunki mehnatkash o‘z mehnatiga yarasha taqdirlanmoqqa munosibdir. Uyma-uy o‘tib yurmanglar.
8.Qaysi shaharga kelganingizda sizlarni qabul qilsalar, oldingizga qo‘yilganni yenglar.
9.O‘sha yerdagi kasallarga shifo berib, ularga: “Xudoning Shohligi sizlarga yaqinlashdi”, deb aytinglar.
10.Agarda qaysi shaharga kelganingizda sizlarni qabul qilmasalar, u yerdan chiqayotganingizda ko‘cha-ko‘yda baralla:
11.“Shahringizdan oyoqlarimizga yopishgan changni ham qoqib, o‘zingizga qoldirib ketyapmiz. Biroq shunga qaramay bilib qo‘yinglarki, Xudoning Shohligi sizlarga yaqinlashdi”, deb aytinglar.
12.Sizlarga gapim shuki,  qiyomat kunida u shahardan ko‘ra Sado‘m shahrining holi yengilroq bo‘ladi”.
13.“Sening holingga voy, ey Horazin! Sening holingga voy, ey Baytsayda! Agar sizlarda sodir bo‘lgan mo‘jizalar Tir bilan Sido‘n shaharlarida yaratilganda, ular allaqachon julga o‘ranib, kulga o‘tirib, tavba qilgan bo‘lardilar.
14.Mana, qiyomat kunida sizdan ko‘ra Tir va Sido‘nning holi yengilroq bo‘ladi.
15.Ey sen, ko‘kkacha o‘rlagan Kafarnahum, tuban ketajaksan tamug‘ga!
16.Sizni tinglagan Meni tinglagan bo‘ladi. Sizni rad etgan Meni rad etgan bo‘ladi. Meni rad etgan esa Meni Yuborganni rad etgan bo‘ladi”.
17.Yetmish shogird quvonch bilan safardan qaytib kelib Isoga:     – Rabbiy, Sening nomingni tilga olsak, jinlar ham bizga bo‘ysunadi-ku! – dedilar.
18.Iso ularga dedi:     – Men shaytonning osmondan yashinday tushganini ko‘rdim.
19.Mana, Men sizlarga ilonu chayonlarni ezib tashlash hamda dushmanning butun kuch-qudratini oyoq osti qilish iqtidorini berganman. Hech narsa sizlarga zarar yetkazmaydi.
20.Biroq ruhlar sizga bo‘ysunayotganidan quvonmanglar, balki nomlaringiz osmonda yozilganidan quvoninglar!
21.O‘sha paytda Iso  ilohiy Ruhdan ilhomlanib, juda xurram bo‘lib dedi:     – Ey Ota, yeru ko‘k Hukmdori! Sen bu ishlarni donoyu oqillardan yashirib, go‘daklarga ma’lum etganing uchun Senga hamdu sano aytaman. Ha Ota, Sening ezgu xohishing shunday edi.
22.[Keyin Iso shogirdlariga o‘girilib, dedi:]     – Otam Menga hamma narsani topshirgan. O‘g‘ilning kimligini Otadan boshqa hech kim bilmaydi, Otaning kimligini ham O‘g‘ildan va O‘g‘il bilim berishni istagan kishidan boshqa hech kim bilmaydi.
23.So‘ng shogirdlariga qarab, Iso alohida dedi:     – Sizlar ko‘rayotgan narsalarni ko‘rib turgan ko‘zlar saodatlidir!
24.Sizlarga shuni aytayin: ne-ne payg‘ambaru podshohlar siz ko‘rayotganni ko‘rmoq orzu etgandilar, lekin ko‘rolmadilar, siz eshitayotganni eshitmoq orzu etgandilar, lekin eshitolmadilar.
25.Shunda Isoni sinash maqsadida kelgan Tavrot tafsirchilaridan biri oyoqqa turib, Unga savol berdi:     – Ustoz, abadiy hayot nasib bo‘lmog‘i uchun nima qilishim kerak?
26.– Tavrotda nima yozilgan? Qanday o‘qiysan? – deb so‘radi Iso.
27.U kishi shunday javob berdi:     – “Egang Xudovandni butun qalbing, butun joning, butun quvvating va butun onging bilan sev, yaqiningni esa o‘zing kabi sev”, –  deb yozilgan.
28.Iso unga:     – Sen to‘g‘ri javob berding, shunday qilgin, ana shunda yashaysan! – dedi.
29.Ammo u odam o‘zini oqlamoqchi bo‘lib:     – Xo‘p, menga yaqin kim? – deb so‘radi Isodan.
30.Iso unga o‘rnakli naql bilan javob qaytardi:     – Bir odam Quddusdan Yerixoga borar ekan, qaroqchilar qo‘liga tushib qolibdi. Qaroqchilar uning kiyimlarini yechib olib, o‘lasi qilib urib, shu holicha tashlab ketibdilar.
31.Ittifoqo, shu yo‘ldan bir ruhoniy borar ekan. Uni ko‘rib, yonidan o‘tib ketibdi.
32.U joyga bir levit ham kelib, u odamni ko‘riboq, yonidan o‘tib ketaveribdi.
33.Bir samariyalik yo‘lovchi esa bu joydan o‘tarkan, uning ustidan chiqib qolibdi va holiga ko‘p kuyinibdi.
34.Uning yoniga kelibdi-da, yaralariga moy surib, sharob quyib, bog‘lab qo‘yibdi. So‘ng uni o‘z uloviga mindiribdi-da, mehmonxonaga olib kelib, unga g‘amxo‘rlik qilibdi.
35.Ertasiga jo‘nayotganda ikki kumush tanga chiqaribdi-da, mehmonxona egasiga berib: “Unga yaxshi qaragin. Agar bundan ziyod xarj qilar bo‘lsang, men qaytib kelganimdan so‘ng senga beraman”, – deb ketibdi.
36.Seningcha, uchovidan qaysi biri qaroqchilarning qo‘liga tushgan odamning yaqini sanaladi?
37.Tavrot tafsirchisi:     – Unga shafqat qilgan odam-da, – deb javob berdi.     – Bor, sen ham shunday qil! – dedi unga Iso.
38.O‘z yo‘llarida davom etishdi. Iso bir qishloqqa kirdi. Bu yerda Marta ismli ayol Uni uyiga taklif qildi.
39.Uning Maryam ismli bir singlisi bor edi. Maryam Isoning oyoqlari oldida o‘tirib Uning so‘zlarini tinglar edi.
40.Marta esa tayyorgarchilik ishlari bilan juda ovora edi.     Nihoyat, u Iso yoniga kelib:     – Hazrat! Singlim bir o‘zimni xizmatda qoldirib qo‘yganiga e’tibor bermayapsanmi? Unga aytgin, menga yordam bersin! – dedi.
41.Iso unga shunday javob berdi:     – Marta, Marta, buncha urinib tashvishlanmasang!
42.Zarur bo‘lgan bittagina ish bor. Maryam esa o‘zi uchun yaxshi ulushni tanladi va bu undan tortib olinmaydi.

Luke XI
1.Iso bir joyda ibodat qilar edi. Ibodatni tamom qilgach, shogirdlaridan biri Unga:     – Rabbiy! Yahyo o‘z shogirdlarini o‘rgatganidek, bizni ham ibodat qilishga o‘rgat, – dedi.
2.Iso ularga dedi:     – Ibodat qilayotganingizda shunday deb aytinglar:     Ey, Otamiz!     Sening muqaddas isming ulug‘lansin.     Sening Shohliging kelsin.
3.Kundalik rizqimizni berib turgin.
4.Gunohlarimizni kechirgin, chunki biz ham o‘zimizga qarzdor bo‘lgan har bir kishini kechiramiz.     Bizni vasvasaga duchor qilmagin.
5.Yana ularga dedi: “Faraz qilaylik, orangizda bir kishining do‘sti bor. Yarim kechada do‘sti uning oldiga kelib:     – Do‘stim, menga uchta non qarz berib tur.
6.Mening bir do‘stim yo‘ldan o‘taturib, tashrif buyurdi, oldiga qo‘yadigan hech narsam yo‘q, – deydi.
7.Unisi ichkaridan javob berib:     – Meni bezovta qilma. Eshik qulf, bolalarim men bilan bir to‘shakda yotishibdi, endi o‘rnimdan turib senga berolmayman, – deydimi?
8.Sizlarga rostini aytsam: o‘z do‘sti bo‘lgani uchun ham turib unga bermasa-da, lekin uning shilqimligi tufayli u turib, qancha so‘rasa, shuncha beradi.
9.Shunday qilib, Men sizga aytaman: so‘rab turinglar, sizga beriladi. Izlab turinglar, topasizlar. Taqillatib turinglar, eshik ochiladi.
10.Chunki har bir so‘ragan olar, izlagan topar, taqillatganga eshik ochilar.
11.Orangizdagi qaysi bir ota, o‘g‘li undan non so‘rasa, unga tosh beradi? Yoki baliq so‘rasa, unga baliq o‘rniga ilon beradi?
12.Yoki tuxum so‘rasa, unga chayon beradi?
13.Shunday qilib, sizlar yovuz bo‘la turib bolalaringizga yaxshi hadyalar bera bilar ekansiz, samodagi Ota esa Undan so‘raganlarga Muqaddas Ruhni berishi yanada shubhasizdir”.
14.Bir kuni Iso soqovdan jinni quvib chiqardi. Jin chiqqandan so‘ng, soqov tilga kirdi, xalq esa hayratda qoldi.
15.Ammo oralaridan ba’zilari: “U ins-jinslar boshlig‘i iblisning kuchi bilangina jinlarni quvib chiqaryapti!” – dedilar.
16.Boshqalar esa Isoni sinab ko‘rmoqchi bo‘lib, osmondan dalolat ko‘rsatishni Undan talab qildilar.
17.Iso ularning qalb kechinmalarini bilib, dedi: “O‘z ichidan bo‘lingan har bir podshohlik nuraydi, o‘z ichidan bo‘lingan xonadon xarob bo‘ladi.
18.Agar shayton ham o‘zaro bo‘lingan bo‘lsa, uning saltanati qanday tura oladi? Sizlar bo‘lsa, yana Meni iblis kuchi bilan jinlarni quvib chiqarayotibdi, deysiz-a?
19.Agar Men jinlarni iblis kuchi bilan quvib chiqarayotgan bo‘lsam, u holda sizlarning o‘g‘illaringiz kimning kuchi bilan quvib chiqarishadi? Shu sabab ham ular sizga hakam bo‘ladilar.
20.Agar Men Xudo dasti ila jinlarni quvib chiqarayotgan ekanman, bu Xudo Shohligining sizga yetib kelgani demak.
21.Agar kuchli odam o‘z uyini qurol-yarog‘i bilan qo‘riqlab tursa, uning mol-mulki bexatar bo‘ladi.
22.Ammo undan kuchlirog‘i hujum qilib uni yengsa, u tayangan barcha qurollarini tortib oladi va o‘ljasini istaganga taqsimlab beradi.
23.Kim Men bilan birga bo‘lmasa, Menga qarshidir. Kim Men bilan birga yig‘masa, sochadi.
24.Yovuz ruh insondan chiqqanidan keyin, rohat izlab suvsiz yerlarni aylanib yuradi va topmagach: “Chiqqan uyimga qaytib boraman”, deydi.
25.Kelgach esa, uyni supurilgan va yig‘ishtirilgan holda ko‘radi.
26.Shunda borib, o‘zidan ham yovuzroq boshqa yettita ruhni chaqiradi va ular bilan uyga kirib yashay boshlaydi. U odamning keyingi holi avvalgidan battarroq bo‘lar”.
27.Iso bu so‘zlarni aytayotganda, xalq orasidan bir ayol ovozini baland qilib:     – Seni asragan qorin, Seni emizgan ko‘krak baxtlidir! – deb yubordi.
28.Lekin Iso dedi:     – Aniqrog‘i, Xudo kalomini tinglab uni bajo keltirganlar baxtlidir!
29.Ko‘pdan-ko‘p xaloyiq yig‘ila boshlagach, Iso so‘z ochib dedi: “Bu nasl yomondir! Bu nasl bir dalil izlamoqda, ammo Yunus payg‘ambarning alomatidan boshqa unga dalil berilmaydi.
30.Yunus Nineviya aholisi uchun qanday alomatli bo‘lgan bo‘lsa, Inson O‘g‘li ham bu nasl uchun shunday alomatli bo‘ladi.
31.Janub malikasi qiyomat kunida bu nasl odamlari bilan birga tirilib, ularni mahkum etadi. Chunki u Sulaymonning hikmatini tinglash uchun dunyoning olis elidan kelgan. Hamda mana, Sulaymondan buyukrog‘i bu yerdadir!
32.Nineviya odamlari qiyomat kunida bu nasl bilan birga turib, uni mahkum etadilar. Chunki ular Yunusning va’zi sababli tazarru qilganlar. Hamda mana, Yunusdan buyukrog‘i bu yerdadir!”
33.“Hech kim shamni yoqib, uni ko‘rinmas yerga yoki chelakning tagiga qo‘ymaydi. Aksincha, kirganlar ziyoni ko‘rsin, deb uni shamdonga qo‘yadi.
34.Tanning chirog‘i – ko‘z. Agar ko‘zing tiniq bo‘lsa, butun taning ham nurli bo‘lar. Agarda ko‘zing yomon bo‘lsa, taning ham qorong‘i bo‘lar.
35.Shuning uchun, ichingdagi nur qorong‘i bo‘lmasligiga e’tibor ber.
36.Agar taningda biron qorong‘i qism bo‘lmay, hamma joyi nurlanib tursa, shunda yonar chiroq seni yoritgandek, butun taning ham yorqin bo‘lar”.
37.Iso bularni gapirib turganda, bir farziy Uni dasturxonga taklif qildi. Iso uning uyiga kirib, ovqatlanishga o‘tirdi.
38.Iso ovqatdan oldin qo‘llarini yuvmaganini farziy ko‘rib, ajablandi.
39.Rabbimiz Iso unga dedi: “Ey farziylar, sizlar piyolayu tovoqning sirtini tozalaysiz-u, ammo ichingiz talonchilik va yovuzlikka to‘lib-toshadi!
40.Hoy befahmlar! Sirtni yaratgan ichni ham yaratgan emasmi?
41.Yaxshisi, o‘zingizda boridan xayr-sadaqa beringlar, shunda sizlar uchun hamma narsa halol bo‘ladi.
42.Ey farziylar, holingizga voy! Sizlar yalpiz, za’faron va har xil sabzavotdan ushr berasiz-u, ammo haqqoniyat va Xudo sevgisiga beparvosizlar! Bularning birini bajara turib, ikkinchisini ham tashlab qo‘ymasligingiz kerak edi.
43.Ey farziylar, holingizga voy! Sizlar ibodatxonalarda to‘rda o‘tirish va xalq yig‘inlarida alik olishni yaxshi ko‘rasizlar.
44.Holingizga voy, ey munofiq tafsirchilar hamda farziylar! Sizlar odamlar sezmay ustidan bosib o‘tgan belgisiz qabrlarga o‘xshaysizlar”.
45.Shu mahalda Tavrot tafsirchilaridan biri so‘zga chiqib Isoga: “Ustoz, bu so‘zlarni aytib, bizni ham ranjitding-ku”, – dedi.
46.Iso esa aytdi: “Ey tafsirchilar, sizlarning ham holingizga voy! Siz ko‘tarib bo‘lmaydigan yuklarni insonlarga yuklaysiz-u, o‘zlaringiz esa u yuklarga barmog‘ingizni ham tegizmaysizlar.
47.Holingizga voy! Sizlar ota-bobolaringiz o‘ldirgan payg‘ambarlarga maqbara qurasizlar.
48.Shu bilan ota-bobolaringizning qilmishlarini tasdiqlab, ularga hamfikrdek bo‘lmoqdasizlar. Ular-chi, payg‘ambarlarni o‘ldirishgandi, sizlar esa ularga maqbara qurib yuribsizlar!
49.Shuning uchun ham Xudo o‘z hikmatlarida shunday degan: “Men ularga payg‘ambarlar va rasullar yuboraman. Ulardan ba’zilarini o‘ldiradilar, ba’zilarini esa quvg‘in qiladilar”.
50.Shu sababli, dunyo bino bo‘lgandan beri to‘kilgan barcha payg‘ambarlar qoni, Hobildan tortib, qurbongoh ila ma’bad orasida o‘ldirilgan Zakariyogacha to‘kilgan barcha qonlar shu naslning bo‘yniga tushadi! Ha, sizlarga yana aytamanki, bu qonlar shu nasldan talab qilinadi!
51.Ey tafsirchilar, ma’rifat kalitini qo‘lga olganingiz uchun holingizga voy! O‘zlaringiz-ku eshikdan kirganingiz yo‘q, kirmoqchi bo‘lganlarga esa to‘sqinlik qilib turibsizlar”.
52.Iso bularni endi aytib tugatar ekan, ulamolar va farziylar Uni qattiq siquvga oldilar, ko‘plab so‘roqlarga javob berishga majburladilar.
53.Uning og‘zidan Uni ayblovchi biron gap chiqishini poylab, Uni tuzoqqa tushirish payida edilar.

Luke XII
1.Shu orada minglarcha odam to‘planib, bir-birini ezayotganday tuyular edi. Iso oldin O‘z shogirdlariga qarab so‘zlay boshladi: “Farziylarning xamirturushidan (ya’ni riyokorligidan) ehtiyot bo‘linglar!
2.Ochilmay qoladigan hech yopiq narsa yo‘q, bilinmay qoladigan hech qanday sir yo‘q.
3.Sizning qorong‘ilikda so‘zlaganlaringiz yorug‘likda eshitilajak, berk eshiklar orqasida quloqqa shivirlaganlaringiz tomlar uzra e’lon etilajak”.
4.“Men siz, do‘stlarimga aytaman: badanni o‘ldirib, keyin boshqa biron narsa qilishga qodir bo‘lmaganlardan qo‘rqmanglar.
5.Biroq kimdan qo‘rqishingiz kerakligini sizlarga uqtiray: kishini o‘ldirgandan keyin jahannamga tashlashga ham qodir bo‘lgan  Xudodan qo‘rqinglar. Ha, sizlarga aytaman, Undan qo‘rqinglar!
6.Beshta chumchuq ikki tangaga sotilmaydimi? Xudo huzurida bularning birisi ham unutilmagan.
7.Sizlarga kelsak, boshingizdagi sochlar ham bari sanoqli. Demak, qo‘rqmanglar, siz ko‘pdan-ko‘p chumchuqlardan qadrliroqsiz.
8.Sizlarga yana shuni aytay: kimda-kim insonlar oldida Meni tan olsa, Inson O‘g‘li ham Xudo farishtalari oldida uni tan oladi.
9.Biroq kimda-kim insonlar oldida Meni inkor etsa, u Xudo farishtalari oldida ham inkor etiladi.
10.Kimki Inson O‘g‘liga qarshi so‘z aytsa, kechiriladi. Lekin kim Muqaddas Ruhni kufr qilsa, kechirilmaydi.
11.Sizlarni diniy hay’atlar va boshliqlar, hokimlar oldiga olib kelganlarida, nima deb, qanday gapirib o‘zimizni himoya qilamiz, deb qayg‘urmanglar.
12.Chunki nima deyish kerakligini o‘sha onda Muqaddas Ruh sizlarga o‘rgatadi”.
13.Xaloyiq ichidan kimdir Isoga:     – Ustoz, akamga ayt, merosni men bilan bo‘lsin, – dedi.
14.Iso unga:     – Ey inson! Meni sizlarga kim qozi yoki meros bo‘luvchi qilib qo‘ydi? – dedi.
15.Keyin xaloyiqqa:     – Ehtiyot bo‘linglar, o‘zingizni har turli tamagirlikdan saqlanglar. Zero inson umri uning mol-mulki ko‘pligiga bog‘liq emas, – dedi.
16.Iso ularga shunday masal keltirdi:     “Bir boy odamning dalasi mo‘l hosil berib turar ekan.
17.Boy o‘z-o‘ziga:     – Nima qilay? Hosilni qo‘yadigan joyim yo‘q, – deb o‘ylab yurgan ekan.
18.– Mana bunday qilaman, – debdi oxiri, – omborlarimni buzib, kattarog‘ini quraman, butun g‘alla va mollarimni shu yerga joylayman.
19.So‘ng o‘z-o‘zimga: Ey jonim, deyman, sen ko‘p yillarga yetgulik davlat to‘plading. Endi rohat qil, yeb-ichgin, kayf-safo surgin, – debdi.
20.Lekin Xudo unga:     – Ey nodon! Bu kechayoq joning olinadi. Shunda bu tejab qo‘yganlaring kimga qoladi? – debdi.
21.O‘zi uchun boylik to‘plab, Xudo nazarida boyimagan kishining qismati ana shunday bo‘ladi”.
22.Iso shogirdlariga yana dedi: “Binobarin, sizlarga aytamanki, nima yeymiz, deb joningiz uchun, nima kiyamiz, deb taningiz uchun tashvishlanib yurmanglar.
23.Jon ovqatdan, tan esa kiyimdan a’lodir.
24.Qarg‘alarga qaranglar: ular na ekadi, na o‘radi, na omborlari va na qo‘rxonalari bor. Shunga qaramay, Xudo ularning rizqini beradi. Sizlar esa qushlardan naqadar qadrlisizlar!
25.Sizlardan kim tashvishlanib, o‘z umrini bir lahza bo‘lsin uzaytira olar ekan?
26.Bu qadar kichik ishni qilishga qurbingiz yetmas ekan, boshqa narsalar tashvishini qilmoq ne darkor?
27.Piyozgullarga qaranglar, ular qanday o‘sadi! Ular mehnat ham qilmaydi, charx ham yigirmaydi. Ammo sizlarga aytamanki, hatto podshoh Sulaymon o‘zining shuhrat cho‘qqisida ham bularning biriday kiyinmagan edi.
28.Bugun bor bo‘lib, ertaga o‘choqqa tashlanadigan dasht o‘tiga Xudo bunday zeb bergan bo‘lsa, sizlarni undan kam ko‘rarmikin, ey imoni sustlar!
29.Nima yeymiz, nima ichamiz, deb qayg‘urib yurib bezovta bo‘lmanglar.
30.Dunyo xalqlari hadeb bu narsalarning payida yuradilar. Lekin sizlarning Otangiz bularga muhtoj ekaningizni biladi-ku!
31.Sizlar, yaxshisi, Xudo Shohligi payida bo‘linglar va qolgani sizga nasib etadi.
32.Qo‘rqmagil, ey kichik poda! Otangiz Shohlikni sizlarga berishni munosib ko‘rdi.
33.Mol-mulkingizni sotib, sadaqa beringlar. O‘zingizga eskirmaydigan hamyonlar qilib, ko‘klarda bitmas-tuganmas xazina hozirlanglar. U yerda ularga o‘g‘ri ham yaqinlashmas, kuya ham tushmas.
34.Xazinangiz qayerda bo‘lsa, yuragingiz ham o‘sha yerda bo‘lur”.
35.“Bellaringiz belbog‘liq, chiroqlaringiz yonib tursin!
36.Sizlar xo‘jayin to‘ydan qaytishini kutib turgan, u kelib eshikni taqillatishi bilan ochib berishga tayyor turgan odamlardek bo‘linglar.
37.Xo‘jayin kelganda hushyor holda ko‘rgan xizmatkorlar baxtlidir! Sizlarga chinini aytayin, u xizmatkorlarini o‘tqazib, bel bog‘lagancha o‘zi ularning xizmatiga tushib ketadi.
38.Xoh yarim kechada, xoh tongotarda xo‘jayin kelib qolsa-yu xizmatkorlarini shunday holda uchratsa, ular qanday baxtlidirlar!
39.Ammo bilinglarki, agar uy egasi o‘g‘ri qay soatda kelishini bilganda, u bedor bo‘lib, uyiga lahim qazilishiga yo‘l qo‘ymas edi.
40.Shuningdek, sizlar ham tayyor bo‘lib turinglar, chunki Inson O‘g‘li siz o‘ylamagan soatda kelib qoladi”.
41.Shu payt Butrus Isodan: “Rabbiy, Sen u masalni faqat biz uchun aytyapsanmi, yoki hamma uchunmi?” – deb so‘radi.
42.Rabbimiz Iso dedi: “Uy ahliga o‘z vaqtida rizq-ro‘z tarqatish uchun xo‘jayin xizmatkorlariga boshliq qilib qo‘ygan ishonchli va aqlli uy boshqaruvchi kim?
43.Xo‘jayin kelib, xizmatkorini yumush qilib turganda ko‘rsa, u qanday baxtlidir!
44.Sizlarga chinini aytayin, o‘zining butun mol-mulklari ustidan uni nazoratchi qilib qo‘yadi.
45.Mabodo u xizmatkor o‘z ko‘nglida: “Xo‘jayinim yaqin orada kelmaydi”, deb qarolu cho‘rilarni ura ketsa-da, yeb-ichib mast-alast bo‘lsa,
46.u xo‘jayin xizmatkori kutmagan bir kunda, o‘ylamagan bir soatda kelib qoladi-yu, uni tilka-pora qilib, boshiga dahriylar kunini soladi.
47.Xo‘jayinning xohishini bilib, tayyor bo‘lmagan, xo‘jayin istagicha ish tutmagan xizmatkor ko‘p tayoq yeydi.
48.Bilmay turib jazoga munosib ish qilgan xizmatkor esa oz tayoq yeydi. Kimga ko‘p berilgan bo‘lsa, undan ko‘p talab qilinadi. Kimga ko‘p ishonib topshirilgan bo‘lsa, undan ko‘proq undiriladi”.
49.“Men yer yuziga o‘t yoqish uchun keldim. O‘t endiyoq alanga olishini qanchalik istardim!
50.Men juda og‘ir dard-alamni boshdan kechirishim kerak. Bu amalga oshmaguncha naqadar qiynalaman!
51.Meni yer yuziga tinchlik keltirish uchun kelgan, deb o‘ylaysizlarmi? Sizga yo‘q, aksincha, nizo solgani kelganman, deyapman.
52.Zero bundan buyon bir uyda besh kishi o‘zaro bo‘lingan bo‘ladi, uchtasi ikkitasiga va ikkitasi uchtasiga qarshi tarafkashlik qiladi.
53.Ota o‘g‘liga qarshi, o‘g‘il otasiga qarshi, ona qiziga qarshi, qiz onasiga qarshi, qaynona keliniga qarshi, kelin qaynonasiga qarshi chiqadi”.
54.Iso xalq ommasiga yana ushbuni ham aytdi: “Siz g‘arbdan bulut ko‘tarilganini ko‘rdingizmi, hamon “jala bo‘ladi” deysizlar va xuddi shunday bo‘ladi.
55.Janub shamoli esgan vaqtda sizlar “jazirama issiq bo‘ladi” deysizlar va shunday bo‘ladi.
56.Ey riyokorlar! Yeru ko‘k yuzini aniqlay bilasiz-u, nega bu vaqt-soatning ma’nosini bila olmaysizlar?
57.Nahotki o‘zingizcha to‘g‘ri yo‘lni payqamasangiz?
58.Sen raqibing bilan birga mahkamaga borayotganingda, yo‘l-yo‘lakay u bilan kelishishga harakat qil. Aks holda u seni qozining oldiga sudrab keladi, qozi seni zindonbonga topshiradi, zindonbon esa seni zindon qa’riga tashlaydi.
59.Senga gapim shuki: so‘nggi tiyinni to‘lamaguningcha, u yerdan chiqmaysan”.

Luke XIII
1.O‘sha vaqtda kimlardir Isoga kelib, hokim Pilat o‘ldirgan jalilaliklar haqida xabar qilishdi. Pilat ularni tig‘dan o‘tkazib, qonlarini o‘zlari so‘ygan qurbonlar qoniga aralashtirib tashlagan edi.
2.Iso xabarchilarga dedi: “Sizningcha, bu jalilaliklar boshqa butun Jalila kishilaridan ko‘proq gunohkor bo‘lgani uchun shunchalik jafo chekdilarmi?
3.Sizga yo‘q deyman. Lekin tavba qilmasangiz, hammalaringiz ham ular kabi halok bo‘lasiz.
4.Masalan, Siloam minorasi qulaganda, o‘n sakkiz kishi ezilib nobud bo‘lgan edi. Sizlar bu kishilarni Quddusda yashovchi hammadan ko‘ra aybdorroq deb o‘ylaysizmi?
5.Sizga yo‘q deyman. Lekin tavba qilmasangiz, hammalaringiz ham ular kabi halok bo‘lasiz”.
6.Iso quyidagi masalni ham aytib berdi: “Bir kishining uzumzorida o‘tqazilgan anjir daraxti bor ekan. Kishi kelib, undan meva izlabdi-yu, lekin topolmabdi.
7.U bog‘bonga:     – Men uch yildan beri bu anjir daraxtidan meva izlab kelaman va topolmayman. Uni kesib tashla, nega u yerni band qilib turibdi? – deb aytibdi.
8.Bog‘bon esa shunday javob beribdi:     – Xo‘jayin, daraxtingiz bu yil ham tursin. Men uning yon-bag‘irlarini bir chopib go‘ng solay.
9.Balki meva berar. Mayli, agar bermasa, unda kelgusi yil kesib tashlarsiz”.
10.Shanba kuni Iso yahudiy ibodatxonalarining birida ta’lim berayotgan edi.
11.U yerdagi bir ayol o‘n sakkiz yildan beri yomon ruhdan qiynalib og‘rigan, ikki bukilgan, qaddini sira tiklayolmas edi.
12.Iso uni ko‘rgach, yoniga chaqirib dedi:     – Ey xotin, sen dardingdan xalos bo‘lding!
13.So‘ng qo‘llarini ayolning boshiga qo‘ydi. Ayol qaddi tiklandi-qoldi, Xudoga olqishlar ayta boshladi.
14.Iso dam olish kuni ham shifolash bilan mashg‘ul ekanini ko‘rgan jamoaboshi achchiqlanib, jamoaga:     – Ishlash uchun olti kun bor. Davolanmoqchi bo‘lsangiz, shanbadan boshqa kun kelinglar, – dedi.
15.Rabbimiz Iso unga javoban dedi:     – Ey munofiq! Shanba kuni bo‘lishiga qaramay, har biringiz o‘z ho‘kiz yoki eshagingizni oxurdan yechib sug‘organi olib bormaysizmi?
16.Shunga ko‘ra, o‘n sakkiz yildan beri shayton bog‘lab qo‘ygan, bobomiz Ibrohim qizi hisoblangan bu ayolni shanba kuni kishanlaridan ozod qilish o‘rinli emasmidi?
17.Isoning bu so‘zlari Unga qarshilik ko‘rsatganlarning hammasini uyatga qo‘ydi. Butun xalq esa Iso bajarayotgan barcha ajoyib ishlarni ko‘rgani sayin quvonar edi.
18.Iso yana so‘z oldi: “Xudoning Shohligi nimaga o‘xshash? Uni nimaga tenglashtirayin?
19.U bir odam o‘z bog‘iga ekkan xantal urug‘iga o‘xshar. Urug‘ unib, ulkan daraxt bo‘libdiki, shoxlari aro ko‘k qushlari ham qo‘nib uya quribdi”.
20.Tag‘in dedi: “Xudoning Shohligini nimaga o‘xshatay?
21.U bir ayol butun xamirni oshirish uchun uch tog‘ora unga qorishtirib solgan xamirturush burdasiga o‘xshar”.
22.Iso Quddus tomon yo‘l olib, shaharma-qishloq yurib ta’lim berar edi.
23.Kimdir Unga savol berdi:     – Hazrat, najot topadiganlar ozmi?     Iso hammaga aytdi:
24.“Tor eshikdan kirish uchun jon kuydiringlar. Sizga shuni aytay:
25.Uy Egasi turib eshikni bekitib qo‘ygach, ko‘plar kirish uchun intiladilar, biroq kirolmaydilar. O‘shanda sizlar ham tashqarida qolib:     – Yo Rabbiy, yo Rabbiy, bizlarga ochib ber! – deb eshikni taqillata boshlaysizlar. Lekin U sizlarga:     – Kim va qayerdan ekaningizni bilmayman, – deb javob beradi.
26.Shunda sizlar:     – Biz Sening oldingda yeb-ichdik, Sen bizning ko‘chalarda ta’lim berib yurding-ku, – deb aytasizlar.
27.U esa:     – Kimsiz, qayerdansiz, bilmayman, deb sizlarga aytib edim-ku. Ey badkirdorlar to‘dasi, Mening ko‘zimdan uzoqlashinglar! – deydi.
28.O‘shanda yig‘i-sig‘i va ohu vohlar chekasizlar. Chunki o‘zingizni tashqariga quvg‘indi, Ibrohim, Is’hoq, Yoqub va barcha payg‘ambarlarni esa Xudoning Shohligi soyasida ko‘rasizlar.
29.Sharqu g‘arbdan, shimolu janubdan odamlar kelib, Xudo Shohligida ziyofatga o‘tiradilar.
30.O‘sha vaqt ba’zi oxirgilar birinchi, birinchilar esa oxirgi bo‘ladilar”.
31.O‘sha kuni farziylardan ayrimlari Isoning oldiga kelib:     – Bu yerdan chiqib ket, chunki Hirod Seni o‘ldirmoqchi, – deyishdi.
32.Iso ularga shunday dedi:     – Borib u tulkiga aytinglar: Men bugun va erta jinlarni quvib, shifokorlik qilmoqdaman. Uchinchi kuniyoq davrim tugar.
33.Shunday bo‘lsa ham, Men bugun, erta va indin O‘z yo‘limdan og‘may yuraverishim kerak. Chunki payg‘ambar Quddusdan tashqarida o‘ldirilishi maholdir.
34.O Quddus, Quddus! Payg‘ambarlarni qatl qilib, huzuringga yuborilganlarni toshbo‘ron qilguvchi shahar! Tovuq o‘z jo‘jalarini qanotlari ostiga qanday to‘plasa, Men ham sening bolalaringni necha bor shunday to‘plamoqchi bo‘ldim, lekin siz istamadingiz.
35.Mana, sizning uy-joyingiz huvullab qoladi. Sizga shuni aytib qo‘yay: “Xudovand nomidan Kelayotgan muborak”, – deb xitob qilmaguningizcha, Meni yana ko‘rmaysizlar.

Luke XIV
1.Bir shanba kuni Iso farziylar mazhabi boshliqlaridan birining uyiga mehmonga bordi. Uni zimdan kuzatib turishardi.
2.Isoning oldida istisqo dardidan qiynalib yurgan bir odam paydo bo‘ldi.
3.Iso uni ko‘rishi bilan Tavrot tafsirchilari va farziylarga qayrilib:     – Dam olish kunida kishini shifolash mumkinmi, yo‘qmi? – deb so‘radi.
4.Ular esa indamadilar.     Iso bu odamni ushladi-da, shifolab, jo‘natib yubordi.
5.So‘ng din peshvolariga dedi:     – Sizlardan kimningdir o‘g‘li yoki ho‘kizi quduqqa tushib ketsa, shanba kuni bo‘lishiga qaramay, darhol chiqarib olmasmidingiz?
6.Ular esa bu gapga biron javob topa olmadilar.
7.Mehmonlar to‘rda o‘tirishga intilayotganlarini payqagan Iso ularga ibratli naql aytdi:
8.“Seni birov nikoh to‘yiga chaqirsa, to‘rga chiqib o‘tiraverma. Ehtimol, taklif etilganlar orasida sendan e’tiborlirog‘i bo‘lib qolar.
9.Shunda ikkovingizni ham chaqirgan mezbon kelib senga: “Bu o‘rinni unga bo‘shatib ber”, – deyishi mumkin. Sen esa xijolat tortib, poygahda o‘tirishga majbur bo‘lasan.
10.Shuning uchun, taklif etilgan bo‘lsang, poygahda o‘tirib tur, toki mezbonning o‘zi kelib senga: “Do‘stim, iltimos to‘rga chiqqin”, – deb aytsin. Shunda boshqa mehmonlar ko‘zida sening hurmating ortadi.
11.Kimki o‘zini yuqori olsa, pasaytiriladi. Kimki o‘zini past olsa, yuksaltiriladi”.
12.So‘ng Iso O‘zini taklif qilgan uy egasiga dedi: “Tushki yoki kechki ziyofat qilganingda, do‘st, aka-uka, qarindosh-urug‘ va boy qo‘shnilaringnigina chaqirib turma. Chunki ular ham seni chaqirib, qarimta qilishiga to‘g‘ri keladi.
13.Aksincha, ziyofat berganingda, qashshoq, mayib, shol va ko‘rlarni chaqir.
14.Shunda sen baxtlisan. Chunki ular senga qarimtasini qaytara olmasa-da, lekin qiyomatda solihlar tirilganida sen buning qarimtasini ko‘rasan”.
15.Iso bilan birga dasturxon atrofida o‘tirganlardan biri bu so‘zlarni eshitib, Unga:     – Xudoning Shohligida tuz totgan kishi baxtlidir! – dedi.
16.Iso o‘z navbatida unga dedi:     “Bir odam kechki katta dasturxon yasab, ko‘plarni taklif etibdi.
17.Ziyofat vaqti yetganda:     – Kelinglar, dasturxon tayyor bo‘ldi, – deb mehmonlarni chaqirmoq uchun xizmatkorini yuboribdi.
18.Shunda hammalari kelishib olgandek, uzr so‘ray boshlashibdi. Birinchisi unga:     – Men yer sotib oldim, borib uni ko‘rishim kerak. Iltimos, meni kechiring, – debdi.
19.Boshqasi esa:     – Men besh juft ho‘kiz sotib oldim, ularni sinagani boryapman. Iltimos, meni kechiring, – debdi.
20.Uchinchi birovi ham:     – Men xotin oldim, shuning uchun kelolmayman, – debdi.
21.Xizmatkor qaytib kelib, xo‘jayiniga vaziyatni tushuntiribdi. Xo‘jayin g‘azablanib, xizmatkoriga:     – Tez bo‘l, shaharning yo‘lak va ko‘chalarini kezib chiq, qashshoq, mayib, shol va ko‘rlarni bu yerga olib kel, – debdi.
22.Xizmatkor  borib kelib:     – Xo‘jayin, buyurganlaringizni bajardim-u, yana ham bo‘sh joy bor, – debdi.
23.Shunda xo‘jayin xizmatkoriga:     – Yo‘llarga chiq, so‘qmoqlarga bor, elni kelishga qista, toki uyim to‘lsin, – debdi.
24.– Sizlarga aytamanki, chaqirilgan odamlardan birortasi ham ziyofatimdan totib ko‘rmaydi. [Chunki da’vat etilganlar ko‘p, ammo tanlanganlar ozdir.]”
25.Ko‘pdan-ko‘p xaloyiq Iso bilan birga borar ekan, U o‘girilib ularga dedi:
26.“Agar kim Mening huzurimga kelsa-yu, o‘zining ota-onasi, xotini, bola-chaqasi, aka-ukasi, opa-singillari va hatto o‘z jonidan ko‘ngil uzmasa, u Mening shogirdim bo‘lolmaydi.
27.Kimki o‘z xochini ko‘tarib orqamdan yurmasa, Mening shogirdim bo‘lolmaydi.
28.Sizlardan birortangiz imorat qurmoqchi bo‘lsangiz, uni bitirish uchun mablag‘ yetarlimi, deb oldindan xarajatini hisoblab chiqmaysizmi?
29.Bo‘lmasa poydevor solib, imorat qura bilmasangiz, o‘tgan-ketgan ko‘rib:
30.“Bu odam qurishni boshladi-yu bitira olmadi”, – deb masxara qilishadi.
31.Yoki qaysi podshoh boshqa bir podshohga qarshi urushga borsa, o‘zimning o‘n ming askarim bilan yigirma ming askarga qarshi chiqishga kuchim yetarmikan, deb oldindan o‘tirib maslahatlashmas ekan?
32.Kuchi yetmasa, dushman hali uzoqdaligida uning oldiga elchi yuborib sulh so‘raydi.
33.Shunday qilib, sizlardan har biringiz o‘zingizning bor-yo‘g‘ingizdan ko‘ngil uzmasangiz, Mening shogirdim bo‘lolmaysiz.
34.Tuz – yaxshi narsa. Lekin tuz o‘z ta’mini yo‘qotsa, uni yana nima bilan sho‘r qilish mumkin?
35.Yerga ham, go‘ngga ham yaramaydi, uni axlatga tashlab yuboradilar. Kimning eshitar qulog‘i bo‘lsa, eshitsin!”

Luke XV
1.Har qanday gunohkor odamlar va soliqchilar Isoni tinglash uchun Uning oldiga oqib kelar edilar.
2.Buni ko‘rgan farziylar va ulamolar: “Mana, U gunohkorlarni qabul qilib, birga yeb-ichmoqda”, – deb norozilik bildirdilar.
3.Iso esa ularga quyidagi masalni aytib berdi:
4.“Sizlardan kimningdir yuzta qo‘yi bo‘lsa-yu, ulardan birortasini yo‘qotsa, to‘qson to‘qqiztasini dashtda qoldirib, yo‘qolgan qo‘yni topmaguncha qidirmaydimi?
5.Uni topgach, quvonib yelkasiga olib ko‘tarib ketadi.
6.Uyga kelgach, do‘stlari bilan qo‘shnilarini chaqirib: “Men bilan birga quvoninglar, men yo‘qolgan qo‘yimni topdim”, – deydi.
7.Sizlarga aytamanki, xuddi shunga o‘xshab, tavbaga hojat sezmagan to‘qson to‘qqiz taqvodordan ko‘ra, tavba qilgan bittagina gunohkor uchun osmonda shodlik bo‘ladi”.
8.“Yoki qaysi bir ayolning o‘nta kumush tangasi bo‘lsa-da, bittasini yo‘qotib qo‘ysa, u sham yoqib pulni topmaguncha uyini supurib-sidirib sinchiklab qidirmaydimi?
9.Pulni topgach, dugonalari bilan qo‘shnilarini chaqirib: “Men bilan birga quvoninglar, men yo‘qolgan tangamni topdim”, – deydi.
10.Sizlarga aytamanki, xuddi shuningdek, tavba qilgan bitta gunohkor uchun Xudo farishtalari huzurida shodlik bo‘ladi”.
11.Iso yana dedi: “Bir odamning ikki o‘g‘li bor ekan.
12.Ularning kichigi otasiga:     – Ota, mol-mulkingizdan menga tegishli qismini bering, – debdi.     Ota bisotini ikki o‘g‘liga bo‘lib beribdi.
13.Bir necha kundan keyin kichik o‘g‘il bor-yo‘g‘ini yig‘ishtirib, uzoq bir mamlakatga ketibdi. U yerda shaloq yashab, mol-dunyosini ko‘kka sovurib yuribdi.
14.Borini isrof etgandan keyin, u mamlakatda og‘ir qahatchilik boshlanibdi, yigit ham muhtojlikka yo‘liqibdi.
15.U borib, bu mamlakat fuqarolaridan biriga yollanibdi. U esa yigitni o‘z dalasidagi to‘ng‘izlarni boqishga yuboribdi.
16.Nihoyat, yigit to‘ng‘izlar yeydigan qo‘zoqlar bilan qornini to‘ydirishga ham zor bo‘libdi, lekin unga shuni ham ravo ko‘rishmas ekan.
17.O‘ziga kelgach, u debdi: “Otamning qanchadan-qancha yollanma ishchilarining noni oshib-toshib yotibdi, men esa bu yerda ochlikdan o‘lyapman.
18.Endi otamning oldiga boray va unga: Ota, men Xudoga va sizga qarshi gunoh qildim.
19.Endi sizning o‘g‘lingiz atalishga loyiq emasman. Meni yollanma ishchilaringiz qatoriga qabul qilsangiz, bas, deyman”.
20.Yigit otasi oldiga ravona bo‘libdi. U hali uzoqda kelayotganligidayoq, otasi o‘g‘lini ko‘rib, ko‘ngli bo‘shab ketibdi. Yugurgancha borib, o‘g‘lining bo‘ynidan quchib, yuz-ko‘zlaridan o‘pibdi.
21.O‘g‘li unga:     – Ota, men Xudoga va sizga qarshi gunoh qildim. Endi sizning o‘g‘lingiz deb atalishga loyiq emasman, – debdi.
22.Ota xizmatkorlariga shunday buyuribdi:     – Tez bo‘ling, eng nafis to‘n keltirib yelkasiga yoping, qo‘liga uzuk taqing, oyoqlariga choriq kiygizinglar.
23.Bo‘rdoqini olib chiqib, so‘yinglar, yeb-ichaylik, xursandchilik qilaylik.
24.Chunki mening bu o‘g‘lim o‘lgan edi – tirildi, yo‘qolgan edi – topildi.     Shunday qilib, xursandchilik qila boshlabdilar.
25.Katta o‘g‘il shu paytda dalada ekan. Qaytayotib uyga yaqinlashganda, qulog‘iga cholg‘u va o‘yin-kulgi sadolari eshitilibdi.
26.Xizmatkorlardan birini chaqirib:     – Nima gap? – deb so‘rabdi.
27.– Ukangiz keldi, otangiz uni sog‘-salomat ko‘rgani uchun bo‘rdoqini so‘ydilar, – debdi u.
28.Shunda katta o‘g‘il achchiqlanib, ichkariga kirgisi kelmabdi. Otasi esa tashqariga chiqib, o‘g‘liga o‘tinib gapiribdi.
29.U otasiga javob beribdi:     – Men shuncha yildan beri sizga xizmat qilaman. Sira sizning buyrug‘ingizga qarshi chiqqanim yo‘q. Lekin do‘stlarim bilan xursandchilik qilishim uchun siz menga bitta uloq ham atamadingiz.
30.Ammo mol-mulkingizni fohishalarga sarflab qaytgan anavi o‘g‘lingizga bo‘rdoqi so‘yibsiz!
31.Otasi unga shunday javob beribdi:     – O‘g‘lim! Sen doimo men bilan birgasan, mening hamma narsam seniki.
32.Biroq bugun shodlanish, xursandchilik qilish kerak. Chunki sening bu ukang o‘lgan edi – tirildi, yo‘qolgan edi – topildi”.

Luke XVI
1.Iso O‘z shogirdlariga ham aytdi:     “Bir boyning xo‘jalik ishlarini boshqaruvchisi bor ekan. Boyning qulog‘iga, ish boshqaruvchi mol-mulkingizni bejo sarf qilib yuribdi, degan chaquv yetibdi.
2.Shunda boy ish boshqaruvchini chaqirib:     – Sen to‘g‘ringda uzunquloq gap yuribdi. Ishlaringning hisobini ber, sen endi uyimni boshqarolmaysan, – debdi.
3.Ish boshqaruvchi o‘zicha:     – Nima qilsam ekan? – debdi. – Xo‘jayinim boshqaruvchilikni qo‘limdan olyapti. Yer qazishga kuchim yetmaydi, tilanchilik qilish esa menga uyat.
4.Boshqaruvchilikdan bo‘shatilganimdan so‘ng odamlar yana o‘z uylariga qabul qilishlari uchun nima qilsam bo‘ladi?     So‘ng:     – Ha, topdim! – debdi-da,
5.xo‘jayinidan qarz bo‘lganlarning har birini alohida yoniga chaqiribdi. Birinchisidan so‘rabdi:     – Xo‘jayinimdan qancha qarzing bor?
6.– Yuz kuva zaytun moyi, – javob beribdi u.     – Tilxatingni ol, tezda o‘tirib ellik kuva deb yoz! – debdi unga ish boshqaruvchi.
7.Keyin boshqasidan ham so‘rabdi:     – Sening qancha qarzing bor?     – Yuz qanor bug‘doy, – javob beribdi u. Unga ham:     – Tilxatingni ol, sakson qanor deb yoz! – debdi.
8.Xo‘jayini esa o‘zining bu shum ish boshqaruvchisini, aqlli ish qilding, deb maqtabdi. Chindan ham bu dunyoning odamlari o‘zlariga o‘xshaganlar orasida nur ahlidan ko‘ra es-hushliroq harakat qiladilar”.
9.“Men sizga aytamanki, bu bevafo dunyoning boyligidan foydalanib do‘st orttiringlar, toki bu boylik tugagach, sizlarni abadiy makonlarga qabul qilsinlar.
10.Kichik ishda sadoqatli bo‘lgan buyuk ishda ham sadoqatlidir. Kichik ishda sadoqatsiz bo‘lgan buyuk ishda ham sadoqatsizdir.
11.Agar siz bu bevafo dunyoning boyligiga sodiq bo‘lmasangiz, haqiqiy boylikni sizga kim ishonib beradi?
12.Agar boshqalarning narsasiga sodiq bo‘lmasangiz, o‘z nasibangizni sizga kim beradi?
13.Hech qanday xizmatkor ikki xo‘jayinga xizmat qilolmaydi. U yo birini yomon ko‘rib, boshqasini sevadi, yoki biriga ixlos qo‘yib, boshqasini xor qiladi. Siz ham Xudoga, ham pulga birdek sig‘ina olmaysiz”.
14.Farziy mazhabidagilar bularni eshitib, pulparast bo‘lganlari uchun Isoga mazax qila boshladilar.
15.Iso ularga dedi: “Siz odamlar oldida o‘zingizni taqvodor qilib ko‘rsatasizlar, lekin Xudo yuragingizni biladi. Ana, odamlarda ko‘kka ko‘tarilgan neki bo‘lmasin, Xudo nazarida jirkanchdir.
16.Tavrot va Payg‘ambarlar davri Yahyo kelguncha davom etdi. U vaqtdan buyon Xudo Shohligi to‘g‘risidagi Xushxabar va’z qilinmoqda va hamma bu Shohlikka kirish uchun zo‘r bermoqda.
17.Biroq Tavrotdan bir chiziq yo‘qolishidan ko‘ra, yeru osmonning yo‘qolishi osonroqdir.
18.Kimda-kim o‘z xotinidan ajralib, boshqasiga uylansa, zino qilgan bo‘ladi. Shuningdek, eridan ajralgan xotinga uylangan kishi ham zino qilgan bo‘ladi”.
19.“Kimxob va shoyi kiyimlar kiyib, har kuni dabdabali bazmlarda kayf-safo surgan bir boy odam bor ekan.
20.Boyning darvozasi oldida hamma badaniga yara toshgan Lazar ismli bir qashshoq gadoy yotar ekan.
21.U boy dasturxonidan to‘kilgan ushoqlar bilan qorin to‘ydirishni orzu qilar, itlar esa kelib uning yaralarini yalab ketar ekan.
22.Bir kuni gadoy o‘lib qolibdi, farishtalar uni Ibrohim alayhissalomning yoniga olib boribdilar. Keyin boy ham o‘lib, uni ko‘mishibdi.
23.Tamug‘ azobidan o‘tar ekan, boy boshini ko‘tarib uzoqdagi Ibrohimni va uning yonidagi Lazarni ko‘ribdi.
24.U faryod ko‘tarib:     – Ey Ibrohim ota! Menga rahm qilib Lazarni yuborgin, u barmog‘ining uchini suvga botirib tilimga suv tomizsin. Chunki men bu olovda ko‘p azob chekyapman, – debdi.
25.Ibrohim unga shunday javob beribdi:     – Unutma, o‘g‘lim, sen hayotingda yaxshilik nasibangni olib bo‘lding, Lazar esa yomonlik nasibasini olib bo‘ldi. Endi u bu yerda tasalli topyapti, sen bo‘lsang, azob chekyapsan.
26.Bundan tashqari, siz bilan bizning oramizda tubsiz jarlik bor. Bu yerdan siz tomon o‘tmoqchi bo‘lganlar o‘ta olmaydilar va u yerdan biz tomon ham o‘tmaydilar.
27.– Unday bo‘lsa, ey ota, sendan o‘tinib so‘rayman, Lazarni otamning uyiga yuborgin.
28.Mening beshta ukam bor. Ular ham bu azobli joyga kelmasliklari uchun ularni ogohlantirib qo‘ysin, – debdi boy.
29.Ibrohim unga:     – Ular Muso payg‘ambarni va boshqa payg‘ambarlarni bilishadi, ularga quloq solishsin, – debdi.
30.Boy esa:     – Yo‘q, Ibrohim ota, quloq solmaslar. Faqat o‘liklardan biri ularning oldiga borsa, o‘shanda tavba qilarlar, – debdi.
31.Ibrohim shunday debdi:     – Agar Muso va boshqa payg‘ambarlarga quloq solmagan bo‘lsalar, o‘liklardan biri tirilib borsa ham ishonmaydilar”.

Luke XVII
1.Iso o‘z shogirdlariga yana dedi: “Vasvasalar kelishi shaksizdir. Lekin kim orqali kelsa, o‘sha odamning holiga voy!
2.Bu kichiklardan birontasini yo‘ldan ozdirgandan ko‘ra, uning bo‘yniga tegirmon toshini osib, dengizga tashlanishi u uchun foydaliroq bo‘lar edi.
3.O‘zlaringizga ehtiyot bo‘linglar!     Agar birodaring gunoh qilsa, unga tanbeh ber. Agar tavba qilsa, uni kechir.
4.Agar senga qarshi bir kunning o‘zida yetti marta gunoh qilsa-yu, yetti marta senga qaytib kelib: “Tavba qildim”, – desa, uni kechirib yubor”.
5.Havoriylar Rabbimiz Isoga:     – Imonimizga imon qo‘sh, – dedilar.
6.Rabbimiz javob berdi:     – Agar zig‘irday imoningiz bo‘lib, shu tut daraxtiga: “Ildizing bilan qo‘porilib chiq va dengizga ko‘chib ildiz ot”, – desangiz, daraxt sizga bo‘ysunadi.
7.“Orangizdagi qay biringiz qo‘sh haydovchi yoki podachi xizmatkoringiz daladan qaytgach, unga: “Tez kelib dasturxonga o‘tir”, – deysiz?
8.Aksincha: “Kechki ovqatimni tayyorla, ishga bel bog‘lab, ovqatlanib bo‘lgunimcha menga xizmat qil, undan keyin o‘zing yeb-ichasan”, – demaysizmi?
9.Xo‘jayin buyurgan ishlarni bajargan qul tashakkur olarmikin? Qaydam.
10.Sizlar ham shunga o‘xshab, o‘zingizga buyurilgan hamma ishni bajargandan so‘ng: “Bizlar arzimaydigan qullarmiz, faqat zimmamizdagi ishni qildik”, – denglar”.
11.Iso Samariya bilan Jalila oralig‘idan o‘tib, Quddus tomon yo‘l oldi.
12.U bir qishloqqa kirayotganda, o‘nta moxovga duch keldi. Ular uzoqda turgancha
13.ovozlarini baland qilib:     – Ey Ustozimiz Iso, bizga rahm qil! – deyishdi.
14.Ularni ko‘rgan Iso:     – Borib, o‘zlaringni ruhoniylarga ko‘rsatinglar, – dedi.     Ular esa yo‘lda ketayotib, moxovdan forig‘ bo‘lishdi.
15.Ulardan biri o‘zining shifo topganini payqagach, baland ovoz bilan Xudoni ulug‘lab orqaga qaytdi.
16.Isoning oyoqlariga yiqilib Unga tashakkur bildirdi. Bu odam samariyalik edi.
17.Iso:     – Shifo topgan o‘n kishi edi-ku? Qolgan to‘qqizingiz qani?
18.Xudoni ulug‘lash uchun shu begona kishidan boshqa hech kim qaytib kelmadimi? – dedi.
19.So‘ng u odamga:     – O‘rningdan turib bora qol, ishonching seni qutqardi, – dedi.
20.Farziylar Isoga:     – Xudoning Shohligi qachon keladi? – degan savolni berishdi. Iso ularga javob berdi:     – Xudoning Shohligi ko‘zga ko‘rinib kelmaydi.
21.“Qara, u bu yerda”, yoki “Ana u yerda”, – deb ham aytishmaydi. Mana, Xudoning Shohligi o‘z ichingizdadir.
22.So‘ng Iso shogirdlariga qayrilib, dedi:     – Shunday kunlar keladiki, Inson O‘g‘lining bittagina kunini ko‘rishga havas qilasizlar, biroq ko‘rolmaysizlar.
23.Sizlarga: “Mana, u bu yerda”, yoki “Mana shu yerda”, deb aytishsa, bormanglar, ularning orqasidan quvmanglar.
24.Chunki chaqmoq chaqib, falakni bir uchidan boshqa uchigacha yarqiratib yuborganidek, Inson O‘g‘li ham O‘z kunida xuddi shunday paydo bo‘ladi.
25.Lekin undan avval U ko‘p azob chekishi va bu nasl tomonidan rad qilinishi kerak.
26.Nuh payg‘ambar davrida qanday bo‘lgan bo‘lsa, Inson O‘g‘li keladigan kunlarda ham shunday bo‘ladi.
27.Nuh kemaga kirgan kuniga qadar yedilar, ichdilar, uylandilar, turmushga chiqdilar. Va to‘fon kelib, hammani halok qildi.
28.Lut kunlarida ham shunday bo‘ldi: yeb-ichdilar, oldi-sotdi qildilar, ekin-tikin va binokorlik bilan mashg‘ul bo‘ldilar.
29.Lekin Lut Sado‘m shahridan chiqqan kuniyoq osmondan olov va oltingugurt yog‘ib, hammani halok qildi.
30.Inson O‘g‘li zohir bo‘lgan kunda ham xuddi shunday bo‘ladi.
31.U kunda tomning ustida bo‘lgan kishi uyda qoldirgan anjomlarini olish uchun pastga tushmasin. Shuningdek, daladagi ham qaytib kelmasin.
32.Lutning xotinini eslab turinglar.
33.Kimki jonini saqlashga harakat qilsa, uni yo‘qotadi. Kimki jonini fido qilsa, uni qutqaradi.
34.Sizga yana aytamanki, o‘sha kecha bir to‘shakda ikki kishi bo‘ladi; biri olinadi, biri qoldiriladi.
35.Ikki ayol birga tegirmon tortayotgan bo‘ladi; biri olinadi, biri qoldiriladi.
36.[Ikki kishi dalada bo‘ladi; biri olinadi, biri qoldiriladi.]
37.Shogirdlar Isodan so‘radi:     – Rabbiy, bu voqealar qayerda yuz beradi?     – Murda qayerda bo‘lsa, kalxatlar ham o‘sha yerda to‘planadi, – dedi Iso.

Luke XVIII
1.Iso shogirdlariga doimo, bezmasdan ibodat qilish kerakligi haqida masal aytib berdi:
2.“Bir shaharda Xudodan ham qo‘rqmaydigan, odamdan ham uyalmaydigan bir qozi bor ekan.
3.O‘sha shaharda bir tul ayol ham yashar ekan. U qozining oldiga doim kelib:     – Meni raqibimdan himoya qiling, – deb o‘tinib yuribdi.
4.Qozi ancha vaqtgacha e’tibor bermas ekan. Oxirida u o‘zi-o‘ziga:     – Men Xudodan qo‘rqmayman, odamdan ham uyalmayman.
5.Biroq mayli, bu tul ayol menga tinchlik bermayotgani uchun, uni himoya qila qolay. Bo‘lmasa u kelaverib, jonimdan bezor qiladi, – debdi.
6.Eshityapsizmi, insofsiz qozi nima debdi, – davom etdi Rabbimiz Iso.
7.– Nahotki Xudo O‘ziga kechayu kunduz faryod qilayotgan O‘z tanlaganlarini himoya qilmasa, nahotki ularni ko‘p kuttirib qo‘ysa?
8.Sizlarga aytamanki, ularni ko‘p o‘tmay himoya qiladi. Biroq Inson O‘g‘li kelganda, yer yuzida imon toparmikin?”
9.O‘zining taqvodorligini pesh qilib, boshqalarni esa kamsitib yurgan ba’zi odamlarga Iso quyidagi masalni aytib berdi:
10.“Biri farziy, boshqasi soliqchi bo‘lgan ikki kishi ibodat qilish uchun ma’badga kiribdilar.
11.Farziy alohida turib, o‘zicha shunday ibodat qilibdi:     – Yo Xudo! Men boshqa odamlarday talonchi, jinoyatchi, zinogar va hatto shu soliqchi singari bo‘lmaganim uchun Senga shukr aytaman.
12.Haftada ikki marta ro‘za tutaman. Topganimning o‘ndan birini ushr uchun ajrataman.
13.Soliqchi bo‘lsa uzoqda turib, hatto ko‘zlarini osmonga qaratishga ham botina olmay, ko‘kragiga urganicha:     – Yo Xudo, men gunohkorga rahm qil! – debdi.
14.Sizga aytamanki, bu odam boyagidan ko‘ra oqlanib uyiga qaytibdi. Chunki o‘zini yuqori olgan har bir kishi pasaytiriladi, o‘zini past olgan esa yuksaltiriladi”.
15.Ularga qo‘li tegsin, deb Isoning oldiga yosh bolalarni ham keltirishar edi. Shogirdlar buni ko‘rib, keltiruvchilarni koyiy boshlashdi.
16.Iso esa bolalarni yoniga chaqirib, shogirdlariga shunday dedi: “Bolalar Mening oldimga kelishlariga ijozat bering, ularni koyimang. Zero Xudoning Shohligi shundaylarnikidir.
17.Sizlarga chinini aytayin: kimki Xudoning Shohligini bola kabi qabul qilmasa, unga kirolmaydi”.
18.Boshliqlardan biri Isodan so‘radi:     – Valine’mat Ustozim! Abadiy hayot nasib bo‘lmog‘i uchun nima qilishim kerak?
19.Iso unga dedi:     – Nega sen Meni valine’mat deysan? Birgina Xudodan boshqa hech kim valine’mat emas.
20.Ilohiy amrlarni bilasan: “Zino qilma. Odam o‘ldirma. O‘g‘rilik qilma. Soxta guvohlik berma. Ota-onangni hurmat qil”.
21.– Bularning hammasiga yoshligimdan amal qilib kelaman, – dedi boyagi boshliq kishi.
22.Buni eshitib, Iso:     – Senga yana bir narsa yetishmaydi: nimaga ega bo‘lsang, hammasini sot va pulini kambag‘allarga bo‘lish. Shundagina osmonda xazinang bo‘ladi. Va so‘ng kelib, Menga ergashgil, – dedi.
23.Boshliq bu so‘zni eshitib, juda xafa bo‘ldi, negaki u haddan ziyod badavlat edi.
24.Iso uning xafa bo‘lganini ko‘rib:     – Mol-dunyosi borlar Xudo Shohligiga kirishga naqadar qiynaladi!
25.Boyning Xudo Shohligiga kirishidan ko‘ra, tuyaning igna teshigidan o‘tishi osonroqdir, – dedi.
26.Buni eshitganlar esa:     – Unday bo‘lsa, kim najot topa olar ekan? – deb so‘rashdi.
27.– Odamlarga ilojsiz narsa Xudo uchun iloji bordir, – dedi Iso.
28.– Mana, biz mol-holimizni qoldirib, Sening orqangdan ergashib keldik! – dedi Butrus.
29.Iso shogirdlariga dedi:     – Sizlarga chinini aytayin, Xudo Shohligi yo‘lida uy-joy, ota-ona, aka-uka, opa-singil yoki xotin-bolalarini qoldirib ketgan har bir kishi
30.bu dunyodayoq qat-qat yaxshiliklar topib, u dunyoda esa abadiy hayotga muyassar bo‘lur.
31.Iso o‘n ikki shogirdini maxsus chaqirib ularga dedi: “Biz endi Quddusga yaqinlashib qoldik. Ana o‘sha yerda Inson O‘g‘li to‘g‘risida yozilgan barcha payg‘ambar oyatlari amalga oshadi.
32.Uni majusiylarga topshiradilar, Uni masxaralab haqorat qiladilar, Uning yuziga tupuradilar.
33.Uni qamchilab o‘ldiradilar. Ammo uchinchi kuni U qayta tiriladi”.
34.Shogirdlar esa bu so‘zlardan hech narsa anglamadilar. Bu so‘zlar ma’nosi ularga sirli edi, aytilganni ular idrok etmadilar.
35.Iso Yerixo shahriga kirib kelayotganda, bir ko‘r yo‘l chekkasida sadaqa so‘rab o‘tirar edi.
36.Oldidan xaloyiq o‘tib ketayotganini eshitib:     – Nima gap? – deb so‘radi.
37.– Nosiralik Iso o‘tyapti, – deb unga xabar qilishdi.
38.Shunda ko‘r:     – Ey Dovud O‘g‘li Iso, menga rahm qil! – deb baqirib yubordi.
39.Oldinda ketayotganlar esa:     – Jim bo‘l! – deb uni koyib qo‘yishdi. Lekin u yanada kuchliroq hayqira boshladi:     – Ey Dovud O‘g‘li, menga rahm qil!
40.Shunda Iso to‘xtab, ko‘rni yoniga keltirishlarini buyurdi. Ko‘r kelgach,
41.Iso undan so‘radi:     – Sen nima qilishimni istaysan?     – Hazrat, ko‘zlarim ko‘rsin! – dedi u.
42.Iso unga:     – Ko‘zlaring ko‘rsin, ishonching seni qutqardi, – dedi.
43.Shu zahoti ko‘rning ko‘zlari ko‘ra boshladi. U Xudoga olqishlar aytgancha Isoning ketidan ergashdi. Buni ko‘rgan butun xalq Xudoga hamdu sanolar aytdi.

Luke XIX
1.Iso Yerixo shahriga kirib, guzarlaridan o‘tib borardi.
2.Yo‘lda Zakkay ismli bir odam uchradi; u soliqchilarning boshlig‘i bo‘lib, juda boy edi.
3.U Isoni ko‘rishga, kim ekanligini bilishga oshiqar edi. Biroq bo‘yi pastligi tufayli va xaloyiq ko‘pligidan Uni ko‘rolmadi.
4.Isoni ko‘rish uchun oldinga yugurib, bir yovvoyi anjir daraxtiga chiqib oldi. Chunki Iso o‘sha yerdan o‘tishi kerak edi.
5.Iso u joyga kelgach, yuqoriga qarab qo‘ydi-da, unga:     – Zakkay! Tezroq pastga tush, Men bugun sening uyingga qo‘nishim kerak, – dedi.
6.Zakkay darrov pastga tushdi, Isoni quvonch bilan qarshilab, mehmon qildi.
7.Buni ko‘rganlarning hammasi:     – U gunohkor odamning uyiga tashrif buyurdi, – deb norozilik bildirishdi.
8.Ammo Zakkay Rabbimiz Isoning oldida qo‘l qovushtirib turib, Unga dedi:     – Ey Hazrat, mol-mulkimning yarmini kambag‘allarga berib yuboraman. Agar birovning haqini yeb ketgan bo‘lsam, to‘rt barobar ko‘paytirib berganim bo‘lsin.
9.Iso unga shunday javob berdi:     – Bugun bu uyga najot keldi. Chunki bu odam ham bobomiz Ibrohim o‘g‘lidir.
10.Inson O‘g‘li esa adashganni izlab topish va qutqazish uchun kelgan.
11.Iso Quddusga yaqinlashib qolgani sababli, Uni tinglayotgan xaloyiq, Xudo Shohligi hozir namoyon bo‘lishi kerak, deb o‘ylar edi. Shunday qilib, Iso O‘z nutqini bir masal bilan davom ettirdi:
12.“Asilzoda bir odam o‘zi uchun saltanat olib kelish uchun uzoq mamlakatga boribdi.
13.O‘zining xizmatkorlaridan o‘n nafarini chaqiribdi-yu, ularga o‘n tilladan bo‘lib berib:     – Men qaytib kelgunimcha, bu pulni ishlatib turinglar, – deb jo‘nab ketibdi.
14.Holbuki, asilzodaning hamshaharlari uni yomon ko‘rishar ekan. Hamshaharlar uning orqasidan elchilar yuborib:     – Bu odam bizga podshoh bo‘lishini istamaymiz, – deb ayttiribdilar.
15.Bir muddatdan so‘ng u asilzoda saltanat egasi bo‘lib, o‘z vataniga qaytib kelibdi. Bergan aqchalari bilan kim qancha foyda undirganini bilish uchun, xizmatkorlarini yoniga chaqirtiribdi.
16.Birinchisi kelib:     – Xo‘jayin, sizning tillangiz o‘n tilla undirdi, – debdi.
17.Xo‘jayin unga:     – Ofarin, sen yaxshi xizmatkor ekansan. Kichik ishda sadoqat ko‘rsatganing uchun o‘nta shahar ustidan hokim bo‘lasan, – debdi.
18.Ikkinchisi kelib:     – Xo‘jayin, sizning tillangiz besh tilla foyda keltirdi, – debdi.
19.Unga ham:     – Sen ham besh shaharga hokimlik qilasan, – debdi.
20.Uchinchisi kelib:     – Xo‘jayin! Mana sizning tillangiz, men uni ro‘molchaga tugib saqladim.
21.Men sizdan qo‘rqdim, siz qattiqqo‘l odamsiz. Siz bermasdan olasiz, ekmasdan o‘rasiz, – debdi.
22.Xo‘jayin esa unga debdi:     – Ey yomon xizmatkor, og‘zingdan chiqqanini yelkangga yopishtiray! Mening qattiqqo‘lligimni hamda bermasdan olishimni, ekmasdan o‘rishimni bilarkansan,
23.nega pulimni muomalaga kiritmading? Shunda men kelib, hech bo‘lmasa foydasini ko‘rardim.
24.So‘ng xo‘jayin yonida turganlarga qarab:     – Uning qo‘lidan tillani olib, o‘n tillasi borga beringlar, – debdi.
25.– Xo‘jayin, uning o‘n tillasi bor-ku! – deyishibdi ular.
26.– Sizlarga rostini aytsam, kimda bor bo‘lsa, unga yana beriladi. Kimda yo‘q bo‘lsa, qo‘lida bor bo‘lgani ham undan tortib olinadi.
27.Endi mening podshohlik qilishimni istamagan o‘sha dushmanlarimga kelsak, ularni shu yerga keltiringlar-da, ko‘zim oldida dami tig‘dan o‘tkazinglar!”
28.Bu so‘zlarni aytib, Iso olg‘a bosgancha Quddus sari yo‘l oldi.
29.Zaytun tog‘i etagidagi Baytfagiya bilan Baytaniya qishloqlariga yaqinlashgach, U ikki shogirdini yuborib dedi:
30.– Qarshingizdagi qishloqqa boringlar. Qishloqqa kirgach, bog‘lab qo‘yilgan, hozirgacha odam bolasi minmagan xo‘tikni topasizlar. Uni yechib olib kelinglar.
31.Agar kimki sizlardan: “Xo‘tikni nega yechyapsizlar?” – deb so‘rab qolsa, “U Rabbimizga kerak”, deb aytinglar.
32.Shogirdlar jo‘nab, xuddi Isoning aytganini topdilar.
33.Xo‘tikni yechayotganlarida uning egalari:     – Nega xo‘tikni yechyapsizlar? – deb so‘rashdi.
34.Shogirdlar:     – U Rabbimizga kerak, – dedilar.
35.Xo‘tikni Isoning oldiga keltirishdi-da, ustiga o‘z kiyimlarini tashlab, Isoni mindirishdi.
36.U minib ketayotganida, qolgan shogirdlar kiyimlarini yo‘lga poyandoz qildi.
37.Iso endi Zaytun tog‘idan oshib, past tomonga,  shaharga qarab yurayotgan ediki, shogirdlar tumonati ko‘rgan barcha mo‘jizalarini eslab xursand bo‘lishdi, ovozlarini baland ko‘tarib, Xudo sha’niga hamdu sanolar ayta boshlashdi:
38.“Xudovand nomidan kelayotgan Podshoh muborak!     Ko‘klarda tinchlik, Arshi A’loda izzat!”
39.Shunda xaloyiq orasidagi ba’zi farziylar Isoga:     – Ustoz, shogirdlaringni jim qil! – deyishdi.
40.U esa ularga javoban:     – Sizga aytamanki, agar bular jim bo‘lsa, toshlar chinqirgay! – dedi.
41.Iso Quddusga kiray deganda, shaharni ko‘rib, uning holiga yig‘lab yubordi:
42.– Koshki sen hech bo‘lmasa shu kuningda tinchligingga nelar darkor ekanini bilsang edi! Biroq hozir bu ko‘zlaringdan yashiringandir.
43.Boshingga shunday kunlar tushadiki, dushmanlaring atrofingga devor tortib, chor tarafdan qurshagancha siquvga oladilar.
44.Seni yer bilan yakson qilib, ko‘ksingdagi farzandlaringni qirg‘in qiladilar. Ilohiy yo‘qlash vaqt-soatini bilmaganing uchun, kulingni ko‘kka sovuradilar.
45.Iso ma’badga kirib, ichkarida oldi-sotdi qilayotganlarni quvib chiqara boshladi.
46.Ularga shunday dedi:      –  Tavrotda: “Mening uyim ibodat uyi bo‘lgay”, – deb yozilgan. Sizlar esa Xudo uyini qaroqchilar uyasiga aylantirib yuboribsizlar!
47.Iso har kun ma’badda ta’lim beradigan bo‘ldi. Oliy ruhoniylar, ulamolar va xalq oqsoqollari esa Uni halok qilish payiga tushdilar.
48.Lekin buning chorasini topmadilar, negaki butun xalq Isoni jonu dili bilan tinglar edi.

Luke XX
1.O‘sha kunlarning birida Iso ma’badda ta’lim berib, xalqqa Xushxabarni bayon etar edi. Oliy ruhoniylar va ulamolar esa oqsoqollar bilan birga kelib,
2.Isoga savol berishdi:     – Bizlarga ayt-chi, Sen bu ishlarni qanday huquq bilan qilyapsan? Bularni qilish uchun Senga kim vakolat bergan?
3.Iso ularga shunday javob berdi:     – Men ham sizlarga bir savol berayin, Menga aytinglar:
4.Yahyo payg‘ambar odamlarni suvda tavba qildirish uchun kimdan vakolat olgan edi? Xudodanmi, insondanmi?
5.Ular esa o‘zaro mulohaza yuritdilar: “Agar Xudodan desak, U: “Nega Yahyoga ishonmadingizlar?” – deydi.
6.Agar insondan desak, butun xalq bizni toshbo‘ron qiladi, chunki xalq Yahyoning payg‘ambarligiga qat’iy ishonadi”.
7.Nihoyat Isoga javoban:     – Qayerdanligini bilmaymiz, – dedilar.
8.Iso ularga:     – Unday bo‘lsa, Men ham bu ishlarni qaysi vakolat bilan qilayotganimni sizga aytmayman, – dedi.
9.Iso so‘zini davom ettirib, xalqqa ushbu masalni aytib berdi:     “Bir odam uzumzor yaratib, uni bog‘bonlarga ijaraga berib, o‘zi uzoq vaqtga boshqa mamlakatga ketibdi.
10.Hosil chog‘i uzumzor mahsulidan unga berishlari uchun bog‘bonlar oldiga bir xizmatkorini yuboribdi. Lekin bog‘bonlar uni urib, quruq qaytarishibdi.
11.Uzumzor egasi yana bir xizmatkorini yuboribdi. Uni ham urib, haqorat qilib, quruq qaytarib yuborishibdi.
12.Yana uchinchisini yuborganda, uni ham yarador qilib, quvib chiqarishibdi.
13.Shunda uzumzor egasi:     – Nima qilsam ekan? Sevikli o‘g‘limni yubora qolay. Balki uni ko‘rib, insofga kelishar, – debdi.
14.Ammo bog‘bonlar uning o‘g‘lini ko‘rishlari bilan o‘zaro muhokamaga tushib:     – Bu merosxo‘r-ku! Uni o‘ldiramiz, merosi bizga qoladi, – deyishibdi-da,
15.o‘g‘lini uzumzordan tashqariga haydab, o‘ldirishibdi.     Nachora, uzumzor egasi ularni nima ham qilardi?
16.U kelib boyagi bog‘bonlarni yo‘q qiladi, uzumzorni esa boshqalarga topshiradi”.     Buni eshitganlar:     – Xudo ko‘rsatmasin! – deb yuborishdi.
17.Iso esa ularga tikilib, shunday dedi:     – U holda,  Zaburdagi:      “Binokorlar keraksiz deb tashlagan tosh     Naq binoning peshtoqidan o‘rin oldi”,– degan oyat nimani ifodalaydi?
18.Kimki bu toshga yiqilsa, parchalanib ketadi. Tosh kimning ustiga tushsa, uni ezib yuboradi.
19.Iso bu masalni ularga qarata aytganini oliy ruhoniylar bilan ulamolar payqab, shu onda Unga qo‘l uzatmoqchi bo‘ldilar, lekin xalqdan hayiqdilar.
20.Isoni zimdan kuzatib, Uning oldiga o‘zlarini mo‘min-qobil kishilardek ko‘rsatuvchi iskovuchlarni yubordilar. Aytadigan biron nojo‘ya so‘zi uchun Uni tuzoqqa ilintirish va shu yo‘sin hokimning qo‘li va hukmiga topshirish niyatlari bor edi.
21.Ular Isodan so‘radilar:     – Ustoz! Biz bilamizki, Sen haqiqatgo‘ysan, to‘g‘ri ta’lim berasan, hech kimga yuz-xotir qilmasdan Xudoning haqiqiy yo‘lini o‘rgatmoqdasan.
22.Bizga ayt-chi, Qaysarga qaramlik solig‘i to‘lashimiz dinga muvofiqmi, yo‘qmi?
23.Iso ularning makkorligini anglab:     – [Nega Meni sinab ko‘rmoqchisizlar?]
24.Qani, Menga bir dinor ko‘rsatinglar! Bu tangadagi surat va yozuv kimniki? – dedi.     – Qaysarniki, – javob berdi ular.
25.Iso:     – Unday bo‘lsa, Qaysarning haqini Qaysarga, Xudoning haqini Xudoga beringlar, – dedi.
26.Shunday qilib, xalq oldida aytgan bironta so‘zi uchun ham Isoni tuzoqqa tushirolmadilar. Uning javobidan hayron bo‘lib, lol qoldilar.
27.O‘shanda qayta tirilish bo‘lishini inkor etadigan sadduqiylardan ba’zilari kelib, Isoga savol berdilar:
28.– Ey Ustoz! Muso payg‘ambarimiz shunday yozib qoldirgan: “Agar xotini bor odam farzandsiz qazo qilsa, ukasi uning xotinini olib, o‘z akasiga avlod tiklasin”.
29.Xo‘sh, yetti aka-uka bor edi. Birinchisi uylanib, bolasiz o‘tib ketdi.
30.Ikkinchisi ham o‘sha xotinni olib, o‘ldi.
31.Shuningdek, uchinchisi ham, hatto yettinchisigacha hammasi ham o‘sha xotinni olib, farzand ko‘rmay o‘lib ketdilar.
32.Hammasidan keyin xotin ham o‘ldi.
33.Xo‘sh, qiyomatda u qaysi birining xotini bo‘ladi ekan? Chunki u yettoviga ham xotinlik qilgan edi-ku.
34.Iso ularga javoban dedi:     – Bu dunyoning bolalari uylanadilar va erga tegadilar.
35.Lekin u dunyoga ketganlar hamda tirilishga sazovor bo‘lganlar uylanmaydilar ham, erga tegmaydilar ham.
36.Ular endi o‘lim ko‘rmaydilar. Ular farishtalar bilan teng bo‘lib, qiyomat ahli sifatida Xudoning bolalari bo‘ladilar.
37.Muso payg‘ambarning o‘zi ham  yonayotgan buta to‘g‘risidagi oyatda Xudovandni “Ibrohimning Xudosi, Is’hoqning Xudosi va Yoqubning Xudosi” deb atab, o‘liklarning tirilishiga ishora qilgan edi.
38.Zotan Xudo o‘liklarning emas, tiriklarning Xudosidir. Unga nisbatan hamma tirikdir.
39.Shunda ulamolardan ba’zilari:     – Ustoz, Sen yaxshi so‘zlading, – dedilar.
40.Va Isodan yana biron gap so‘rashga botinolmadilar.
41.Iso ularga dedi: “Nega Masihni Dovudning o‘g‘li deyishadi?
42.Mana, Dovudning o‘zi Zabur kitobida nima degan:
43.“Xudovand mening Rabbimga aytdi:     Yovlaringni oyoqlaring ostiga yiqitmagunimcha,     Sen Mening o‘ng tomonimda o‘ltirib turgin”.
44.Demak, Dovud Masihni Rabbim deb atagan bo‘lsa, qanday qilib Masih Dovudning o‘g‘li bo‘ladi?”
45.Butun xaloyiq tinglab turganda, Iso o‘z shogirdlariga burilib dedi:
46.“Uzun kiyimlar kiyib yurishni va xalq yig‘inlarida alik olishni sevadigan, ibodatxonalarda yuqori o‘rinni olish va ziyofatlarda to‘rda o‘tirishni yaxshi ko‘radigan ulamolardan ehtiyot bo‘linglar!
47.Ular bevalarning uy-joylarini shilib, xo‘ja ko‘rsinga uzoq duo o‘qiydilar. Ana bundaylar og‘irroq jazoga mubtalo bo‘lg‘usidir”.

Luke XXI
1.Iso ma’badning sadaqa qutisiga nazar solib, xayr-ehson tashlab turgan boy odamlarni ko‘rdi.
2.Shuningdek, ikki tiyin tashlagan bir kambag‘al beva ayolni ham ko‘rdi.
3.Shunda Iso dedi: “Sizlarga chinini aytayin, bu kambag‘al beva hammadan ko‘proq ehson berdi.
4.Chunki bularning barisi o‘zlarining ortiqcha pullaridan xudoyi qildi. Ammo bu ayol kamchiligiga qaramasdan, o‘zining bor-yo‘g‘ini tashladi”.
5.Ba’zi kishilar ma’badning naqadar go‘zal toshlar va baxshidalar bilan bezatilgani to‘g‘risida so‘zlashar edilar. Iso esa dedi:
6.– Shunday kunlar keladiki, siz shu yerda ko‘rib turgan binolardan biror g‘isht butun qolmaydi, hammasi vayron bo‘ladi.
7.Ular Isodan so‘radilar:     – Ustoz, bu ishlar qachon yuz beradi? Bularning sodir bo‘lajagini qanday alomatdan bilmoq mumkin?
8.Iso dedi:     – Yo‘ldan ozmaslik uchun ehtiyot bo‘linglar! Zero ko‘plar “Bu Menman” va “Vaqt yaqin”, deb Mening nomim ostida keladilar. Ularning orqasidan bormanglar.
9.Urush va isyonlardan darak topganda cho‘chimanglar. Chunki bular avvaldan bo‘lib o‘tishi kerak, lekin darhol so‘nggi nihoya kelmaydi.
10.Keyin Iso davom etib ularga dedi: “Xalq xalqqa qarshi, podshohlik podshohlikka qarshi ko‘tariladi.
11.Ayrim joylarda shiddatli zilzilalar, qahatchiliklar, o‘latlar bo‘ladi. Vahimali hodisalar sodir bo‘lib, osmonda ajib g‘aroyibotlar yuz beradi.
12.Lekin bularning hammasidan burun sizlarni iskanjaga olib, quvg‘in qiladilar, diniy hay’atlarga topshirib, zindonlarga tashlaydilar. Mening nomim tufayli sizlarni podshohlar va hokimlar oldiga olib boradilar.
13.Shunda siz fursatdan foydalanib,  Men haqda shohidlik qilasizlar.
14.O‘zimizni qanday himoya qilamiz, deb oldindan qayg‘urmaslikni yuragingizga tugib olinglar.
15.Chunki Men sizlarni og‘zi botir qilib, shunday hikmat beramanki, sizlarga qarshi chiqqanlardan birortasi ham fikringizni inkor etolmay, gapsiz-so‘zsiz qoladilar.
16.Hatto ota-ona, aka-uka, qarindosh-urug‘, yor-birodarlaringiz sizni tutib berishadi, ba’zilaringizni esa o‘limga topshirishadi.
17.Mening nomim tufayli hamma sizdan nafratlanadi.
18.Biroq boshingizdan bir tola soch ham nobud bo‘lmaydi.
19.Sabr-bardosh bilan joningizni saqlab qolasiz”.
20.“Quddusni qo‘shinlar qurshab olganini ko‘rganda bilingki, shaharning xarob bo‘lish vaqti yaqinlashgan.
21.O‘shanda Yahudiyada bo‘lganlar tog‘larga qochsin, shaharning ichida bo‘lganlar undan chiqsin, atrof-tevarakda bo‘lganlar shaharga aslo kirmasin.
22.Chunki bu kunlar – barcha oyatlar bajo bo‘lg‘usi intiqom kunlari bo‘ladi.
23.U kunlarda homilador va emizuvchi ayollarning holiga voy! Chunki yer yuzini katta musibat chulg‘ab olib, bu xalqning boshiga qahr-g‘azab yog‘adi.
24.Ular qilich damidan o‘tkazilib, barcha ellarga asir qilib olib ketiladilar. Yot xalqlarning davroni tugamaguncha, Quddus yot xalqlar tomonidan oyoq osti qilinadi”.
25.“Quyosh, oy va yulduzlarda ajoyib alomatlar paydo bo‘ladi. Dengiz shovullab-jo‘shib to‘lqinlangan sari, yer yuzidagi xalqlar esankirab, ma’yuslikka tushadilar.
26.Odamlar jahonga kelayotgan musibatlarni kutib, qo‘rquvdan ado bo‘ladilar. Chunki o‘shanda samoviy kuchlar larzaga keladi.
27.Nihoyat, bulut ichida, buyuk qudrat va ulug‘vorlik ila kelayotgan Inson O‘g‘lini ko‘radilar.
28.Bu voqealar ro‘y bera boshlaganda, endi xalos bo‘lish vaqt-soatingiz yaqinlashganini bilib, qomatingizni g‘oz tutib bosh ko‘taringlar”.
29.Iso ularga bir masalni aytib berdi: “Anjir daraxtiga va daraxtning boshqa turlariga qaranglar:
30.ular yaproq yozayotganini ko‘rib, yoz kelib qolganini o‘zingiz ham anglaysiz.
31.Xuddi shunga o‘xshab, boyagi ishlarning sodir bo‘layotganini ko‘rganingizda bilingki, Xudoning Shohligi juda yaqindir.
32.Sizlarga chinini aytayin, bu nasl o‘tmasdanoq, bularning hammasi sodir bo‘lajak.
33.Yeru osmon bitar, lekin Mening so‘zlarim bitmas.
34.O‘zingizni ehtiyot qiling! Aysh qilib, kayf surib, hayotning tashvishlari ostida bo‘g‘ilib, yuraklaringizni yog‘ bosmasin, tag‘in u kun nogahon boshga tushib sizni to‘rga ilintirmasin!
35.Chunki u kun yer yuzida yashovchi har bir kishini bosib olajak.
36.Shu sababdan doim hushyor bo‘linglar. Yuz berguvchi bu musibatlardan omon qolishga kuch topib, Inson O‘g‘li oldida turishga munosib bo‘lmoq uchun doimo ibodat qilinglar”.
37.Iso kunduzi ma’badda ta’lim berar, tunlarini esa shahardan chiqib, Zaytun tog‘ida o‘tkazar edi.
38.Barcha xalq Isoni tinglamoq uchun ertalabdan ma’badga, Uning huzuriga oqib kelar edi.

Luke XXII
1.Xamirturushsiz non yopiladigan Fisih bayrami yaqinlashayotgan edi.
2.Oliy ruhoniylar bilan ulamolar xalqdan qo‘rqib, Isoni oradan ko‘tarish chorasini izlardilar.
3.Shunda o‘n ikki havoriydan biri – Yahudo Ishqariyotning ichiga shayton kirib oldi.
4.Yahudo borib, oliy ruhoniylar va ma’bad mirshabboshilari bilan Isoni qanday qo‘lga tushirish to‘g‘risida maslahatlashib oldi.
5.Ular sevinib, unga pul berishga ahd qildilar.
6.Yahudo bunga rozilik berdi va Isoni xalq ko‘zidan yashirincha ularning qo‘liga tutib berish uchun qulay payt izlaydigan bo‘ldi.
7.Xamirturushsiz non yeyiladigan va qurbonlik qo‘zi so‘yiladigan Fisih bayramining qutlug‘ kuni keldi.
8.Iso Butrus bilan Yuhannoni yuborib:     – Boringlar, Fisih bayrami taomini yeyishimiz uchun tayyorgarlik ko‘ringlar, – dedi.
9.Ular Isodan so‘radi:     – Qayerda tayyorlashimizni buyurasan?
10.Iso ularga dedi:     – Xo‘sh, shaharga kirishingizda ko‘zada suv ko‘tarib ketayotgan bir odam uchraydi. Ortidan u kiradigan uyga ergashib kiring
11.va uy egasiga shunday denglar: “Ustoz sendan: Shogirdlarim bilan Fisih bayram taomini yeydigan xona qayerda, deb so‘rayotir”.
12.Shunda u sizga to‘shalgan katta boloxonani ko‘rsatadi. O‘sha yerda hozirlik ko‘ringlar.
13.Shogirdlar borib, xuddi Isoning aytganini topdilar va Fisih taomini tayyorlab qo‘ydilar.
14.Ziyofat vaqti yetgach, Iso o‘n ikkala havoriy bilan birga dasturxon atrofida joy oldi
15.va ularga dedi:     – Men azob chekmasimdan avval bu Fisih taomini sizlar bilan birga yeyishni juda ham orzu qilgandim.
16.Sizlarga aytib qo‘yay: bu taom Xudo Shohligida to‘la ma’nosini topmaguncha, Men uni boshqa yemayman.
17.Keyin Iso kosani olib, shukrona duosini aytib dedi:     – Buni olinglar, o‘zaro bo‘lishinglar.
18.Sizlarga aytib qo‘yay: Xudoning Shohligi amalga oshmaguncha, Men uzum ichkiligini boshqa ichmayman.
19.So‘ngra nonni oldi, shukrona duosini aytib sindirdi va shogirdlariga berib:     – Bu sizlar uchun fido bo‘layotgan Mening tanamdir. Meni eslab turish uchun shunday qilinglar, – dedi.
20.Ovqatlanib bo‘lishgach, Iso yana bir bor kosani olib, shunday dedi:     – Bu kosa  Xudo odamzod ila tuzgan Yangi Ahdni bildiradi. Bu ahd Mening sizlar uchun to‘kayotgan qonim evaziga kuchga kiradi.
21.Biroq, Menga xiyonat qiluvchining qo‘li ham Men bilan bir dasturxonga cho‘zilmoqda.
22.Ha, Inson O‘g‘li taqdirida bo‘lgan yo‘ldan ketib boradir. Ammo Unga xiyonat qilguchi kishining holiga voy!
23.– Kim ekan ichimizda bu ishni qiladigan? – deya havoriylar o‘zaro surishtira boshladilar.
24.Havoriylar orasida, bizdan kim eng buyuk deb hisoblanmog‘i kerak, degan masala haqida tortishuv ham yuz berdi.
25.Iso ularga dedi: “El-yurt podshohlari o‘z xalqlari ustidan hukmronlik qiladilar. Elni boshqaruvchilar olihimmat deb olqishlanadilar.
26.Sizlar esa bunday bo‘lmanglar. Aksincha, ichingizda kim katta bo‘lsa, eng kichikday bo‘lsin. Kim rahbar bo‘lsa, xizmatkordek bo‘lsin.
27.Qay biri ulug‘dir – dasturxonga o‘tirganmi, yoki xizmat qilib turganmi? Dasturxonga o‘tirgan emasmi? Men esa orangizda bamisoli xizmatkordirman.
28.Sinov chog‘larimda Men bilan birga dosh berganlar sizlar bo‘ldingiz.
29.Shu sababdan, Otam Menga vasiyat qilgani kabi, Men ham sizga Shohlikni vasiyat qilaman.
30.Siz Mening Shohligim dasturxonida o‘tirib yeb-ichasizlar, taxtlarga o‘tirib, Isroilning o‘n ikki qabilasi ustidan hukmronlik qilasizlar”.
31.Rabbimiz Iso yana dedi:     – Simun, Simun! Mana, shayton sizlarni bug‘doy kabi g‘alvirdan o‘tkazishga izn so‘radi.
32.Biroq Men, imondan toymagil, deya sen uchun ibodat qildim. Sen bir kun qaytib kelganingda, birodarlaring imonini mustahkamla.
33.Simun Isoga javoban:     – Rabbiy! Men Sen bilan zindonga ham, o‘limga ham borishga tayyorman! – dedi.
34.Iso dedi:     – Senga shuni aytayin, Butrus, bugun xo‘roz qichqirmasdan avvaloq sen Meni tanishdan uch marta tonasan.
35.Iso shogirdlariga dedi:     – Men sizlarni hamyonsiz, to‘rvasiz, choriqsiz yuborganimda, biron narsada kamchiligingiz bormidi?     – Hech narsada! – javob berdi ular.
36.Iso ularga shunday dedi:     – Biroq endi kimning hamyoni bo‘lsa, o‘zi bilan olsin. Kimning to‘rvasi bo‘lsa, yonida ko‘tarib yursin. Bo‘lmasa, kiyimini sotib qilichga almashtirsin.
37.Sizlarga aytib qo‘yay:  Tavrotdagi “U jinoyatchilar qatorida turdi”, – degan oyat Menda amalga oshmog‘i lozim. Chindan ham, Men to‘g‘rimda yozilgan barcha oyatlar bajo bo‘lmoqda.
38.Shogirdlar:     – Rabbiy, ana bu yerda ikkita qilich bor! – deyishdi.     – Bas! – dedi Iso.
39.Iso u yerdan jo‘nab, odati bo‘yicha Zaytun tog‘iga chiqib ketdi. Shogirdlari ham Uning orqasidan ketdilar.
40.Bu yerga kelganda, Iso ularga:     – Vasvasaga tushmaslik uchun ibodat qila turinglar, – dedi.
41.O‘zi ulardan bir tosh otar masofacha nari bordi-da, tiz cho‘kib ibodat qila boshladi:
42.– Ey Ota, koshki bu  zaqqum kosani Mendan o‘tkazib yuborsang! Lekin Men aytgandek emas, Sen aytgandek bo‘lsin.
43.Shu orada osmondan bir farishta Isoga zohir bo‘lib, Uni quvvatlab turdi.
44.U jon ilinjida yanada hafsala bilan ibodat qildi. Undan chiqqan ter esa yerga tomayotgan qon tomchilariga o‘xshar edi.
45.Ibodatdan turib, Iso shogirdlari yoniga keldi. Ularni qayg‘udan uxlab yotgan holda ko‘rdi.
46.Ularga:     – Nega uxlab yotibsizlar? Qani turinglar, vasvasaga tushmaslik uchun ibodat qila turinglar, – dedi.
47.Iso hali bularni gapirib bo‘lmasdan, bir olomon ko‘zga ko‘rindi. O‘n ikki havoriydan Yahudo ismlisi oldinda kelayotib, Isoga yaqinlashdi-da, Uni o‘pishga chog‘landi. [Chunki u: “Men kimni o‘psam, U O‘sha kishidir”, deb eshlariga aytib qo‘ygan edi.]
48.Iso unga:     – Yahudo, sen Inson O‘g‘liga o‘pish bilan xiyonat qilyapsanmi? – dedi.
49.Isoning yonidagilar voqea qayoqqa yo‘nalayotganini payqab:     – Rabbiy, qilichni ishga solaylikmi? – deyishdi.
50.Ulardan biri esa oliy ruhoniyning qarolini bir urib, o‘ng qulog‘ini uzib tushirdi.
51.Shunda Iso:     – Qo‘yinglar, bas! – dedi-da, qarolning qulog‘iga qo‘l tegizib uni asl holiga qaytardi.
52.So‘ng O‘ziga ro‘para bo‘lgan oliy ruhoniylar, ma’bad mirshabboshilari va oqsoqollar tomon qayrilib, dedi:     – Sizlar xuddi qaroqchining payiga tushgandek qilichu tayoq bilan Meni olgani kelibsizlar!
53.Lekin har kuni sizlar bilan birga ma’badda bo‘lganimda Menga qo‘l tegizmadinglar. Biroq endi zamon sizniki, endi zulumot hukmron.
54.Isoni ushlab, bosh oliy ruhoniyning uyiga olib bordilar. Butrus esa uzoqdan ularga ergashib keldi.
55.Hovlining o‘rtasida olov yoqib birga o‘tirishganda, Butrus ham u kishilarning orasiga o‘tirdi.
56.Bir oqsoch Butrusning olov yonida o‘tirganini ko‘rib, unga tikilib qaradi-da:     – Bu odam ham U bilan birga bo‘lgan! – dedi.
57.Lekin Butrus u ayolga:     – Ey singlim, men Uni tanimayman! – deb inkor etdi.
58.Bir ozdan keyin boshqa bir odam Butrusni ko‘rib:     – Sen ham ulardan birisan-ku! – dedi. Lekin Butrus unga ham:     – Ey birodar, men ulardan emasman! – dedi.
59.Biron soat o‘tgandan so‘ng yana kimdir:     – Haqiqatan bu odam ham U bilan birga bo‘lgan, asli u ham jalilalik, – dedi komil ishonch bilan.
60.Lekin Butrus:     – Birodar, o‘zi nima deyapsan? – dedi unga ham.     Shu zahoti, u gapini tugatmasdanoq, xo‘roz qichqirdi.
61.Rabbimiz Iso Butrusga qayrilib, unga ko‘zini tikdi. Shunda Butrus Rabbimizning unga: “Bugun xo‘roz qichqirmasdan, sen Mendan uch marta tonasan”, – degan so‘zini esladi.
62.Va tashqariga chiqib, achchiq-achchiq yig‘ladi.
63.Isoni ushlab turgan odamlar esa Uni haqoratlab ura boshladilar.
64.Uning ko‘zlarini bog‘lab, yuziga shapaloqlar tortib:     – Qani karomatingni ko‘rsat-chi, Seni kim uryapti ekan? – deb so‘rashdi Undan.
65.Yana ancha kufr so‘zlar bilan Uni tahqirladilar.
66.Tong otgach, xalq oqsoqollari va oliy ruhoniylar bilan ulamolar to‘planib, Isoni o‘zlarining Oliy Kengashi o‘tkaziluvchi mashvaratxonalariga keltirdilar.
67.– Sen Masihmisan? Bizlarga ochig‘ini ayt! – deyishdi Uni so‘roq qilib. Iso ularga shundoq dedi:     – Sizlarga aytsam, ishonmaysizlar.
68.Sizlarga savol bersam, javob bermaysiz, Meni ozod ham qilmaysizlar.
69.Biroq bundan buyon Inson O‘g‘li Qodir Tangrining o‘ng tomonida o‘ltirajak.
70.Shunda hamma birdaniga:     – Demak, Sen Xudoning O‘g‘limisan? – deb so‘rashdi.     – O‘sha Men ekanimni o‘zingiz aytdingizlar, – dedi ularga Iso.
71.Shunda ular:     – Bizga yana qanday guvohlik kerak? O‘z og‘zidan o‘zimiz eshitdik, axir! – deyishdi.

Luke XXIII
1.Butun Kengash a’zolari turib, Isoni Pilatning oldiga keltirdilar.
2.Ular ayblovni boshlab:     – Biz bu Odam xalqimizni yo‘ldan ozdirayotganini aniqladik. U Qaysarga soliq to‘lashni man etib, O‘zini O‘zi Masih, ya’ni podshoh deb aytmoqda, – dedilar.
3.Pilat Isodan:     – Sen yahudiylarning Podshohimisan? – deb so‘radi. Iso unga javob berib:     – O‘zing aytyapsan, – dedi.
4.Pilat oliy ruhoniylarga va xalq yig‘iniga xitoban:     – Men bu Odamda hech qanday ayb ko‘rayotganim yo‘q, – dedi.
5.Lekin ular qattiq turib:     – Jaliladan tortib shu yergacha – butun Yahudiya bo‘ylab ta’limotini yoyib, xalqni g‘alayonga solmoqda, – dedilar.
6.Pilat Jalila so‘zini eshitgach:     – Bu Odam jalilalikmi? – deb so‘radi.
7.Isoning Hirod hukumati doirasidan ekanini bilgach, Uni shu kunlarda Quddusda turgan Hirodning qoshiga yubordi.
8.Hirod Isoni ko‘rib juda kayfi chog‘ bo‘ldi. Chunki U haqda xabardor bo‘lib, anchadan beri Uni ko‘rmoqchi bo‘lgan, U qilgan biron-bir mo‘jizani o‘z ko‘zi bilan ko‘rishni umid qilib yurgan edi.
9.Shunday qilib, Unga ancha savollar berdi. Biroq Iso unga hech bir javob qaytarmadi.
10.Atrofda turgan oliy ruhoniylar va ulamolar esa Uni shiddat bilan qoraladilar.
11.Hirodning o‘zi ham askarlari bilan birga Isoni kamsitib masxara qildi-da, Unga shohona chopon kiydirib, Pilatning oldiga qaytarib yubordi.
12.Bu hodisadan avval bir-biriga adovatda bo‘lgan Hirod va Pilat o‘sha kuni do‘stlashdilar.
13.Pilat esa oliy ruhoniylar, boshliqlar va xalqni bir yerga chaqirib,
14.ularga dedi:     – Sizlar bu Odamni xalqni yo‘ldan ozdirishda ayblab oldimga olib keldinglar. Ammo men Uni o‘z ko‘zlaringiz oldida tekshirib ko‘rsam-da, sizlar qo‘yayotgan ayblarning birontasini ham Undan topmadim.
15.Men Uni Hirodning oldiga yubordim, Hirod ham hech nima topolmadi. Xullas, Unda o‘limga loyiq biror-bir ayb topilmadi.
16.Binobarin, Uni bir kaltaklab bo‘shatib yuboraman.
17.[Pilat ayni har bayramda bir mahbusni ozod qilishiga to‘g‘ri kelar edi.]
18.Xaloyiq esa bir og‘izdan:     – Unga o‘lim! Bizlarga Barabbani chiqarib yubor! – deb baqira ketishdi.
19.Barabba esa shaharda yuz bergan isyonga aralashib qotillik qilganligidan zindonga tashlangan edi.
20.Pilat Isoni bo‘shatib yubormoqchi bo‘lib, yana bir bor xaloyiqqa xitob etdi.
21.Lekin ular:     – Uni xochga mixlab qo‘y! Xochga! – deb qichqirdilar.
22.Pilat uchinchi marta ularga xitoban:     – U axir nima yomonlik qildi? Men Unda o‘limga loyiq biror-bir ayb topganim yo‘q. Shunday ekan, men Uni bir kaltaklab bo‘shatib yuborayin, – dedi.
23.Biroq ular ovozlari boricha qichqirishda davom etib, Isoni xochga mixlashni qattiq turib talab qildilar. Nihoyat xaloyiq va oliy ruhoniylarning baqiriq-chaqiriqlari ustun keldi
24.va Pilat ularning talabiga ko‘ndi.
25.Ular so‘rab turgan, isyonchiligi va qotilligi uchun zindonga solingan odamni ozodlikka chiqarib, Isoni esa ularning ixtiyoriga topshirdi.
26.Isoni olib chiqayotganlarida, daladan kelayotgan Simun ismli kirineyalik bir odamni ushlashdi-da, Isoning orqasidan ko‘tarib borish uchun xochni unga yuklashdi.
27.Juda ko‘p xaloyiq, jumladan Isoga yig‘i qilib ko‘ksiga urayotgan talay xotin-qizlar Uning orqasidan ergashib bordi.
28.Iso ularga qarab:     – Ey Quddus qizlari! – dedi. – Men uchun yig‘lamanglar, aksincha, o‘zingiz va bolalaringiz uchun yig‘langlar.
29.Zero shunday kunlar keladiki: “Tug‘magan ayollar, bepusht qorinlar, bola emizmagan ko‘kraklar baxtlidir”, – deb aytishadi.
30.O‘shanda tog‘larga: “Ustimizga qulang!”, tepaliklarga esa: “Bizni bosib qoling!” – deb aytishadi.
31.Yam-yashil og‘ochga bunday qilishsa, qurigan og‘ochga ne qilishar ekan?
32.Iso bilan birga ikki jinoyatchini ham o‘limga olib bordilar.
33.Boshsuyagi degan joyga kelganlarida, Isoni hamda o‘ng va so‘l tomonida ikkala jinoyatchini xochga mixlab qo‘ydilar.
34.Iso:     – Ey Ota! Ularni kechirgin, ular nima qilayotganini bilmaydilar, – der edi.     Askarlar qur’a tashlab, Isoning kiyimlarini bo‘lib ola boshladilar.
35.Xaloyiq tomosha qilib turdi. Ular bilan birga boshliqlar ham Isoning ustidan hiringlashib:     – Boshqalarni qutqarar edi. Modomiki U Xudoning arzandasi – Masih ekan, qani O‘zini O‘zi qutqarsin-chi! – deyishardi.
36.Askarlar ham Unga sirka ichirgani yaqinlashib:
37.– Agar Sen yahudiylarning Podshohi bo‘lsang, O‘z-o‘zingni qutqar-chi! – dedilar istehzo bilan.
38.Isoning boshi uzra [yunon, lotin va ibriy tillarida] “Yahudiylarning Podshohi budir” – degan yozuv bor edi.
39.Osilgan jinoyatchilardan biri:     – Agar Sen Masih bo‘lsang, qani O‘zingni va bizlarni ham qutqar, – deb Isoni kufr etdi.
40.Ikkinchisi esa unga ta’na qilib:     – Sen ham ayni jazoga mahkum bo‘lib, Xudodan qo‘rqmaysanmi?
41.Mana bizlar qilmishimizga yarasha odilona jazo oldik. U esa hech qanday yomonlik qilgani yo‘q, – dedi.
42.Keyin Isoga:     – Yo Rabbiy, Shohligingga kirganingda meni eslagin! – dedi.
43.Iso unga dedi:     – Senga chindan aytamanki, bugunning o‘zida sen Men bilan birga jannatda bo‘lasan.
44.Tush chamasida quyosh qorayib, butun yerni soat uchgacha davomli zulmat qopladi.
45.Ma’baddagi parda o‘rtasidan yirtilib ketdi.
46.Iso baland ovoz bilan faryod qildi:     – Ota! Ruhimni Sening qo‘llaringga topshiryapman.     Shunday dedi-da, jon taslim qildi.
47.Voqeani ko‘rib turgan yuzboshi Xudoni ulug‘lab:     – Haqiqatan ham, bu solih Odam ekan, – dedi.
48.Tomoshaga to‘plangan butun xaloyiq sodir bo‘lgan voqealarni ko‘rib, ko‘ksiga ura-ura qaytib ketdi.
49.Isoni bilganlarning bari, shu jumladan, Jaliladan Unga ergashib kelgan ayollar uzoqda turgancha, bu hodisotni kuzatdilar.
50.Kengash a’zolaridan Yusuf ismli yaxshi va solih bir kishi bor edi.
51.U yahudiylarning Arimateya shahridan bo‘lib, Xudo Shohligiga ko‘z tikib yurar edi. U Kengashning qarorida ham, ishida ham ishtirok etmagan edi.
52.Yusuf Pilatning oldiga borib Isoning jasadini so‘radi.
53.So‘ng Uni xochdan tushirib olib kafanladi va qoyada o‘yilgan, hali ichiga kimsa qo‘yilmagan bir qabrga qo‘ydi.
54.U kun juma bo‘lib, dam olish vaqti boshlanishiga sal qolgan edi.
55.Jaliladan Iso bilan birga kelgan ayollar ham ergashib borib, qabrni va Jasad qanday qo‘yilganini ko‘rdilar.
56.Qaytib kelganlaridan so‘ng, atirlar va xushbo‘y yog‘lar tayyorladilar. Shanba kuni esa ilohiy amr bo‘yicha orom oldilar.

Luke XXIV
1.Yakshanba kuni erta tongda ayollar tayyorlab qo‘ygan atirlarini olib qabrga keldilar. [Ular bilan birga boshqa bir necha ayollar ham bor edi.]
2.Ular qabr og‘zidagi toshni ag‘darilgan holda ko‘rdilar.
3.Ichkariga kirib, Rabbimiz Iso jasadini topmadilar.
4.Ular bundan gangib turganda, birdan oldilarida yaltiroq kiyim kiygan ikki zot paydo bo‘ldi.
5.Ayollar vahimadan boshlarini yerga egib turishdi. U zotlar ularga:     – Nega siz tirikni o‘liklar orasidan izlayapsizlar? – deyishdi.
6.– U bu yerda yo‘q, U qaytadan tirilib ketdi. Hali Jalilada ekanidayoq aytganlarini eslangiz.
7.U sizga: “Inson O‘g‘li gunohkor odamlar qo‘liga tutib berilajak, xochga mixlanajak, uchinchi kuni esa qaytadan tirilajak”, – degan edi-ku.
8.Ayollar Isoning bu so‘zlarini esladilar.
9.Qabrdan qaytib borib, bu haqda o‘n bir havoriyga va bo‘lak barchaga ma’lum qildilar.
10.Havoriylarga bu xabarni yetkazganlar – magdalalik Maryam, Yo‘anna, Yoqubning onasi Maryam va ular bilan birga bo‘lgan boshqa ayollar edi.
11.Biroq bu so‘zlar havoriylarga quruq gap tuyulib, ayollarga ishonmadilar.
12.Butrus esa o‘rnidan turib, qabr tomon yugurdi. Ichkariga engashib qarab, u yerda faqat kafanning o‘zinigina ko‘rdi. Yuz bergan voqeadan hayratga tushib, ortiga qaytdi.
13.Xuddi shu kuni shogirdlardan ikkisi Quddusdan bir tosh uzoqlikdagi Yommaus degan qishloqqa borishar edi.
14.Ro‘y bergan bu hodisotlardan o‘zaro gaplashib ketdilar.
15.O‘zaro so‘zlashib va bahslashib borishar ekan, Isoning O‘zi ularga yaqinlashib, hamrohlik qildi.
16.Lekin ularning ko‘zlari Uni tanimoqqa ojiz edi.
17.Iso ulardan:     – Sizlar o‘zaro nimalar haqida tortishib boryapsiz? Nega yuzingiz g‘amgin? – deb so‘radi.
18.Shogirdlardan Kleopa degani Unga javob berdi:     – Nahotki Quddusga kelganlar orasida shu kunlarda bu yerda sodir bo‘lgan hodisalardan bir O‘zing bexabar bo‘lsang?
19.– Qaysi hodisalar? – so‘radi Iso.     – Xudo va butun xalqning oldida qudratli ishi va so‘zi bilan tanilgan nosiralik Iso payg‘ambar haqidagi hodisalar-da, – deyishdi Unga.
20.– Bizning oliy ruhoniylar bilan boshliqlarimiz o‘lim jazosini talab qilib, Uni xochga mixlatdilar.
21.Biz Uni Isroilni xalos qiladigan Najotkor deb o‘ylab, umidvor bo‘lgandik. Buning ustiga-ustak, bu hodisalar sodir bo‘lganiga bugun uchinchi kun bo‘ldiki,
22.bizning ayrim ayollarimiz bizni hayratda qoldirishdi. Ular erta bilan qabrga borib,
23.Uning jasadini topolmay kelishdi. Ular hatto: farishtalarni ko‘rdik, deb aytishdi. Farishtalar ularga: “Iso tirik”, – deyishibdi.
24.Shunda oramizdan ba’zi odamlar qabrga borib, xuddi ayollar aytganlarining shohidi bo‘lishibdi, Isoning O‘zini esa ko‘rishmabdi.
25.Iso ularga:     – Ey farosatsizlar! Barcha payg‘ambar so‘zlariga ishonchi sust odamlar!
26.Masih O‘z ulug‘vorligiga erishmoq uchun shu azoblarni boshdan kechirmog‘i kerakmasmidi? – dedi.
27.Shunday qilib, Iso Muso payg‘ambardan tortib, barcha payg‘ambar kitoblarida O‘zi haqida yozilgan oyatlarning hammasini ularga tushuntira boshladi.
28.Nihoyat, o‘sha borayotgan qishloqqa yaqinlashdilar. Iso O‘zini yo‘li davom etadigan qilib ko‘rsatdi.
29.Lekin ular Unga:     – Biz bilan birga qol, chunki kun botay deb qoldi, endi kech kira boshladi, – deb Uni qistashdi.     Iso ular bilan birga qolgani ichkariga kirdi.
30.Ular bilan birga dasturxon yonida o‘tirganda, nonni olib shukrona duosini aytdi va nonni sindirib ularga berdi.
31.Shundagina ularning ko‘zlari ochilib, Uni tanib qolishdi. Biroq Iso shu onda ko‘zdan g‘oyib bo‘ldi.
32.Shogirdlar bir-biriga:     – U yo‘lda biz bilan gaplashib, oyatlarni tushuntirayotganida, ko‘nglimizga iliqlik yugurmaganmidi, axir! – dedilar.
33.Shu zahoti o‘rinlaridan turib, Quddusga qaytib bordilar. O‘n bir havoriyni va ular bilan to‘planib turganlarni topdilar.
34.Ular kelganlarga:     – Rabbimiz haqiqatan tirilib kelgan, U Simunga zohir bo‘libdi-ku, – dedilar.
35.Kelganlar ham yo‘ldagi voqealarni, Iso nonni sindirayotganda Uni qanday tanib qolganliklarini aytib berdilar.
36.Ular hali bu xususda so‘zlashayotganda, Isoning O‘zi o‘rtalarida zohir bo‘ldi.     – Sizlarga tinchlik bo‘lsin! – dedi.
37.Shogirdlar o‘takasi yorilganday bo‘lib, arvoh ko‘ryapmiz, deb o‘yladilar.
38.Lekin Iso ularga dedi:     – Nega buncha hayajonlanmoq? Nechun ko‘nglingizda buncha gumonlar tug‘ilyapti?
39.Qo‘llarimga va oyoqlarimga qaranglar, bu Mening O‘zim. Meni ushlab ko‘ringlar. Menda ko‘rib turganingizdek arvohning etu ustuxoni bo‘lmaydi-ku, axir!
40.Shunday deb, Iso qo‘l-oyoqlarini ularga ko‘rsatdi.
41.Shogirdlar sevinchidan taajjublanib hali ishonmayin turganlarida, Iso ulardan so‘radi:     – Bu yerda yeydigan biron narsangiz bormi?
42.Ular Unga bir parcha qovurilgan baliq [va bir oz mumli asal] berishdi.
43.Iso buni olib, ularning ko‘zlari oldida yedi.
44.So‘ngra ularga:     – Men hali sizlar bilan birga bo‘lganimda, Men haqimda Muso Qonunida, Payg‘ambarlar va Zabur kitoblarida hamma yozilganlar bajo kelishi kerak, deb aytgan edim-ku. Mana shu bo‘lib-o‘tganlarga to‘g‘ri keladi, – dedi.
45.Keyin oyatlarni anglamoq uchun shogirdlarining zehnini ochib yubordi
46.va ularga yana dedi:     – Mana shu yozilganlarga ko‘ra, Masih azob chekishi va uchinchi kuni esa qayta tirilishi kerak edi.
47.Shuningdek, Quddusdan boshlab barcha xalqlar Uning nomi bilan tavba-tazarruga chaqirilmog‘i va gunohlari kechirilishi e’lon qilinmog‘i ham lozim.
48.Sizlar esa bu ishlarga guvoh bo‘lajaksiz.
49.Endi Men Otamning bergan va’dasini sizlarga yuboraman. Ammo yuqoridan bu qudratni olmaguningizcha, Quddus shahrida qola turinglar.
50.Keyin Iso shogirdlarini shahardan tashqariga, Baytaniya yaqinlarigacha olib chiqdi-da, qo‘llarini ko‘tarib ularni duo qildi.
51.Duo qilayotib, ulardan uzoqlashgancha osmonga ko‘tarildi.
52.Shogirdlar esa Unga sajda qildilar va katta sevinch ila Quddusga qaytib bordilar.
53.Xudoga hamdu sanolar aytib, doimo ma’badda bo‘ldilar.     Omin.

John I
1.Azalda Kalom bor edi.     Kalom Xudo huzurida edi,     Kalom – Xudo edi.
2.Azaldanoq U Xudo huzurida edi.
3.Borliq U orqali bor bo‘lgan,     Usiz hech narsa bor bo‘lgan emas.     Neki bor bo‘lgan bo‘lsa,     U orqali bor bo‘lgan.
4.Unda hayot bor edi,     Hayot insonlarning nuri edi.
5.Nur zulmatda porlaydi,     Zulmat esa nurni qoplay olmadi.
6.Xudo tomonidan yuborilgan bir odam bor edi, uning ismi Yahyo edi.
7.U shohidlik qilgani, nur haqida shohidlik qilgani kelgan edi, toki hamma uning shahodati orqali imon keltirsin.
8.Uning o‘zi nur emas edi, u faqat nur haqida shahodat berishga yuborilgan edi.
9.Dunyoga kelayotgan hamma odamzodni yorituvchi haqiqiy nur bor edi.
10.Kalom dunyoda bor edi,     Dunyo U orqali bor bo‘lgan edi,     Biroq dunyo Uni tanimadi.
11.O‘zinikilarning yoniga keldi U,     Lekin O‘zinikilar Uni qabul qilmadi.
12.Uni qabul qilganlarga esa,     Barcha Uning nomiga imon keltirganlarga     U Xudoning farzandi bo‘lish iqtidorini berdi.
13.Ular na qondan,     Na tana xohishidan,     Na er xohishidan,     Balki Xudodan tug‘ildilar.
14.Kalom inson qiyofasiga kirdi     Va biz aro maskan qildi.     Biz esa Uning ulug‘vorligini ko‘rdik;     Otasi huzuridan kelgan,     Marhamat va haqiqat ila to‘lgan     Yagona O‘g‘ilning ulug‘vorligini ko‘rdik.
15.Yahyo U haqda guvohlik berdi va ovozini baland qilib dedi: “Mening ketimdan Kelayotgan bor, U mendan ham ulug‘, chunki U mendan ilgariroq bor edi, deb aytganim Shuning O‘zidir”.
16.Uning kamolotidan biz hammamiz     Marhamat ustiga marhamat oldik.
17.Tavrot Qonuni Muso orqali berilgan edi,     Ilohiy marhamat va haqiqat esa     Iso Masih orqali zohir bo‘ldi.
18.Hech kim hech qachon Xudoni ko‘rgan emas;     Otasining bag‘rida bo‘lgan yagona O‘g‘il     O‘zi Uni izhor qildi.
19.Quddusdagi yahudiylar yuborgan ruhoniylar va levitlar Yahyo payg‘ambarning oldiga borib undan:     – Sen kimsan? – deb so‘radilar. Yahyo shahodat berdi:
20.– Men Masih emasman, – deb ochiq tan oldi u, inkor etmadi.
21.Yana undan:     – Bo‘lmasa Ilyos payg‘ambarmisan? – deb so‘radilar.     – Yo‘q! – dedi u.     – O‘sha payg‘ambarmisan? – deb savol berdilar. U yana:     – Yo‘q! – deb javob berdi.
22.– Axir, sen kimsan? Bizni yuborganlarga javob qilishimiz kerak. Sen o‘zing haqingda nima deysan? – deb so‘radilar.
23.– Men, Isha’yo payg‘ambarning aytganiday, “Xudovandga yo‘l hozirlanglar”, deb sahroda xitob qiluvchining sadosiman, – dedi Yahyo.
24.Uning oldiga yuborilganlar orasida farziylar ham bor edi.
25.Ular Yahyodan:     – Modomiki sen Masih ham, Ilyos ham, o‘sha payg‘ambar ham emas ekansan, nega xalqni suvga cho‘mdirib, tavba qildirib yuribsan? – deb so‘radilar.
26.Yahyo ularga javob berdi:     – Men odamlarni suvga cho‘mdiryapman, xolos. Lekin orangizda sizlar tanimaydigan Kimsa turibdi.
27.Mening ketimdan kelayotgan [va mendan ilgari bor bo‘lgan] Kimsa bor, deb aytganim ana O‘shadir. Men Uning chorig‘i iplarini yechishga ham munosib emasman, – dedi.
28.Bu hodisalar Yahyo odamlarni tavba qildirib yurgan yerda, O‘rdun daryosining naryog‘idagi Baytavarada sodir bo‘ldi.
29.Ertasiga Yahyo Isoning o‘ziga yaqinlashayotganini ko‘rib, shunday dedi: “Mana, dunyoning gunohini O‘ziga oluvchi Xudoning qurbonlik Qo‘zisi!
30.Men aytgan edim: Mening ketimdan kelayotgan Zot bor, U mendan ulug‘, chunki U mendan ilgari ham bor edi. Bu – O‘shaning O‘zidir.
31.Men Uni bilmas edim, lekin Isroil Uni tanib olsin, deb men odamlarni suvga cho‘mdirib, tavba qildirgani keldim”.
32.Yahyo yana shunday shahodat berdi: “Men Ilohiy Ruhning osmondan kaptarday uchib kelib, O‘shaning ustiga qo‘nganini ko‘rdim.
33.Men Uni bilmas edim. Lekin odamlarni suvga cho‘mdirishga meni yuborgan Xudoning O‘zi: “Muqaddas Ruh kimning ustiga tushib qo‘nganini ko‘rsang, bilki, Muqaddas Ruhga Cho‘mdiruvchi O‘shadir”, – degan edi menga.
34.Men esa Uni ko‘rdimu, mana bu – Xudoning O‘g‘lidir, deb shahodat berdim”.
35.Ertasiga Yahyo yana ikkita shogirdi bilan shu yerda turgan edi.
36.U yurib kelayotgan Isoga tikilib qarab:     – Mana Xudoning qurbonlik Qo‘zisi! – dedi.
37.Ikkala shogird Yahyoning bu so‘zlarini eshitib, Isoning orqasidan ergashib borishdi.
38.Iso o‘girilib qarab, ularning ergashib kelayotganini ko‘rdi-da:     – Sizlarga nima kerak? – deb so‘radi ulardan.     – Sen qayerda turasan, Ravviy? – deyishdi ular. (”Ravviy” ustoz ma’nosidadir).
39.– Borib ko‘ringlar, – dedi Iso.     Ular borib, Isoning turar joyini ko‘rishdi. O‘sha kuni U bilan qolishdi. Soat to‘rtlar chamasi edi.
40.Yahyodan Iso haqida eshitib, Uning orqasidan ergashganlardan biri Simun Butrusning ukasi Idris edi.
41.U dastlab akasi Simunni topdi-da, unga:     – Biz Masihni topdik, – dedi. (Masih – “Xudo yuborgan” demakdir.)
42.Idris akasini Isoning oldiga olib keldi. Iso esa unga tikilib:     – Sen Yunus o‘g‘li Simunsan-ku, sen Kifa (ya’ni Tosh) degan nom olasan, – dedi.
43.Ertasi kuni Iso Jalilaga bormoqchi bo‘ldi. U Filipni topib unga:     – Orqamdan yur! – dedi.
44.Filip Baytsayda shahridan, Idris bilan Butrusning hamshahari edi.
45.Filip ketdi. U Natan’ilni topib, unga:     – Biz Muso va boshqa payg‘ambarlar Tavrotda yozgan Yusuf o‘g‘li nosiralik Isoni topdik, – dedi.
46.– Nosira shahridan biron yaxshilik chiqarmikin? – dedi Natan’il unga.     – Borib ko‘rgin! – dedi unga Filip.
47.Bundan so‘ng Iso Natan’ilning O‘ziga yaqinlashayotganini ko‘rib:     – Qarang, hech hiylani bilmaydi, xuddi haqiqiy isroillik! – dedi.
48.Natan’il Isodan so‘radi:     – Sen meni qayerdan taniysan?     – Filip seni chaqirmasidan oldin, sen anjir daraxtining tagida eding. Men seni o‘sha yerda ko‘rgan edim, – deb javob berdi Iso.
49.Shunda Natan’il:     – Ustoz, Sen Xudoning O‘g‘lisan, Sen Isroilning Podshohisan! – dedi.
50.Iso unga javoban:     – Men senga: Seni anjir daraxti tagida ko‘rdim, deganim uchun ishonyapsan-da. Sen bundan ham buyuk ishlarni ko‘rasan! – dedi.
51.So‘ng unga yana:     – Sizlarga rostini aytay: bundan keyin osmon ochilib, Inson O‘g‘li oldiga Xudo farishtalari tushib-chiqayotganini ko‘rasizlar, – dedi.

John II
1.Uchinchi kuni Jalilaning Kana shaharchasida nikoh to‘yi bo‘ldi. Isoning onasi ham u yerda edi.
2.Iso bilan shogirdlari ham to‘yga taklif etilgan edilar.
3.Sharob tugab qolgach, Isoning onasi Unga:     – Ularda sharob qolmabdi, – dedi.
4.Iso unga:     – Mening ishimga aralashma, ayol. Mening vaqt-soatim hali yetgani yo‘q, – dedi.
5.Shunda onasi xizmatchilarga:     – U sizlarga nimaiki desa, o‘shani qilinglar, – dedi.
6.O‘sha yerda yahudiylar tahoratda ishlatadigan, har biri ikki-uch chelak sig‘imli oltita tosh xum bor edi.
7.Iso xizmatchilarga:     – Xumlarni suvga to‘ldiringlar, – dedi. Ular xumlarni limmo-lim to‘ldirishdi.
8.Iso ularga:     – Endi cho‘michlab olib, to‘yboshiga olib boringlar, – dedi. Ular esa olib borishdi.
9.To‘yboshi sharobga aylangan suvni tatib ko‘rdi. Uning qayoqdan kelganligini u bilmas edi, faqat olib kelgan xizmatchilar bilishar edi. To‘yboshi kuyovni chaqirtib unga aytdi:
10.– Har kim avval yaxshi sharobni qo‘yadi. Kayf qilishgandan keyingina yomonrog‘ini beradi. Sen esa yaxshi sharobni shu vaqtgacha saqlabsan-ku!
11.Iso dastlabki ushbu mo‘jizasini Jalilaning Kana shaharchasida namoyish qildi, bu bilan O‘zining ulug‘vorligini zohir qildi. Shogirdlari esa Unga imon keltirdilar.
12.Shundan keyin Iso, onasi, ukalari va shogirdlari Kafarnahum shahriga keldilar va u yerda bir necha kun turdilar.
13.Yahudiylarning Fisih bayrami yaqinlashib qolgani uchun Iso Quddus shahriga bordi.
14.Ma’badga kirganda, ho‘kiz, qo‘y, kaptarlarni sotayotganlar va o‘tirgan sarroflarni ko‘rdi.
15.Iso arqondan darra yasadi-da, ma’baddan hammasini, ho‘kizu qo‘ylari bilan birga, quvib chiqardi, sarroflarning xontaxtalarini ag‘darib, pullarini sochib yubordi.
16.Kaptar sotuvchilarga:     – Bularni yo‘qotinglar bu yerdan, Otamning uyini savdoxonaga aylantirmanglar! – dedi.
17.Shunda Uning shogirdlari “Sening uyingga bo‘lgan rashkim Mening ichimni kemirib ketdi”, degan oyatni esladilar.
18.Shunda yahudiy  mansabdorlari:     – Bunday qilishga qanday huquqing bor? Isbot qilib mo‘jiza yarat-chi! – deb Isodan talab qildilar.
19.Iso dedi:     – Bu ma’badni buzinglar, Men uch kun ichida uni tiklayman.
20.Bunga javoban yahudiy  mansabdorlari:     – Bu ma’bad qirq olti yilda qurilgan, Sen uni uch kunda tiklamoqchimisan-a?! – dedilar.
21.Holbuki, Iso ma’bad deb O‘zining badanini nazarda tutgan edi.
22.Iso o‘lib tirilgandan keyin, shogirdlari Uning bu so‘zini esladilar va muqaddas bitikka ham, Isoning so‘ziga ham ishondilar.
23.Iso Quddusda, Fisih bayramida bo‘lganda, ko‘p odamlar Uning qilayotgan ibratli mo‘jizalarini ko‘rib, Unga imon keltirdilar.
24.Ammo Iso hamma insonlarning ko‘nglini bilgani uchun, O‘zini ularga ishonmas edi.
25.Unga inson haqida biror ma’lumotning hojati yo‘q edi, chunki inson dilida nima borligini U bilar edi.

John III
1.Yahudiy boshliqlaridan Nikodim ismli bir odam bor edi, u farziylar mazhabida edi.
2.Bu odam bir kun kechasi Isoning oldiga kelib, Unga dedi:     – Ustoz! Sen Xudodan kelgan bir muallim ekaningni biz bilamiz, chunki hech kim, agar Xudo u bilan bo‘lmasa, Sen qilayotgan mo‘jizalarni qilolmaydi.
3.Iso unga shunday javob berdi:      – Senga rostini aytay: agar kim yuqoridan tug‘ilmasa, Xudo saltanatini ko‘rolmaydi.
4.– Keksa odam yana qanday tug‘ila oladi? Onasining qorniga ikkinchi gal kirib tug‘ila oladimi? – deb so‘radi Nikodim.
5.Iso javob berdi:     – Senga rostini aytay: agar kim suvdan va Ruhdan tug‘ilmas ekan, Xudo saltanatiga kirolmaydi.
6.Tanadan tug‘ilgan tanadir, Ruhdan tug‘ilgan esa Ruhdir.
7.Sizlar yuqoridan tug‘ilishingiz kerak, deganimga taajjublanma.
8.Shamol istagan joyda esaveradi. Uning tovushini eshitasan-u, lekin qaysi tomondan kelib, qaysi tomonga ketishini bilmaysan. Ruhdan tug‘ilgan har bir kishida ham shunday bo‘ladi.
9.– Bu qanday bo‘lishi mumkin? – so‘radi Nikodim.
10.Iso unga javob berdi:     – Sen Isroilning ustozisan-ku axir, nega buni bilmaysan?
11.Senga rostini aytay: Biz bilganimizni so‘zlaymiz, ko‘rganimiz haqida shahodat beramiz. Lekin sizlar Bizning shahodatimizni qabul qilmayapsizlar.
12.Agar sizlar yerdagi narsalar haqida aytganlarimga ishonmasangizlar, samoviy narsalar to‘g‘risida gapirganlarimga qanday ishonasizlar?
13.Osmonda turadigan va osmondan tushgan Inson O‘g‘lidan boshqa hech kim osmonga chiqqan emas.
14.Muso sahroda ilonni qanday yuqoriga ko‘targan bo‘lsa, Inson O‘g‘li ham xuddi shunday yuqoriga ko‘tarilishi kerak.
15.Shu tariqa Unga ishongan har bir kishi halok bo‘lmay, abadiy hayotga erishadi.
16.Zero Xudo olamni shunchalik sevdiki, O‘zining yagona O‘g‘lini berdi, toki Unga ishongan har bir kishi halok bo‘lmasin, balki abadiy hayotga ega bo‘lsin.
17.Xudo olamni hukm qilish uchun emas, balki O‘g‘li orqali qutqarish uchun O‘g‘lini dunyoga yubordi.
18.Unga ishongan odam hukm qilinmaydi. Unga ishonmagan odam esa allaqachon mahkum bo‘lgan, chunki u Xudoning yagona O‘g‘li ismiga ishonmagan.
19.Ilohiy hukm shundan dalolatdirki, olamga nur kelgan bo‘lsa ham, odamlar nurdan ko‘ra zulmatni a’lo ko‘rdilar; chunki ularning qilmishlari yomonlik edi.
20.Kimki yomonlik qilib yursa, nurni yomon ko‘radi, yomon qilmishlari fosh bo‘lib qolmasligi uchun nurga qarab yurmaydi.
21.Kimki haqiqat yo‘lini tutsa, nurga qarab yuradi, toki Xudoga tayanib qilgan ishlari oshkora bo‘lsin.
22.Shundan keyin Iso bilan shogirdlari Yahudiya yurtiga keldilar. Iso ular bilan bir muddat u yerda qolib, odamlarni suvga cho‘mdirib, tavba qildirar edi.
23.Yahyo ham Salim yaqinidagi Eynon yerida xalqni daryoga cho‘mdirib yurgan edi. U yer sersuv bo‘lib, odamlar oqib kelar edi.
24.Yahyo esa hali zindonga tashlanmagan edi.
25.Shu mahal Yahyoning shogirdlari bilan yahudiy  mansabdorlari orasida tahorat haqida bahs bo‘ldi.
26.Oxiri Yahyoning oldiga borib dedilar:     – Ustoz! O‘rdun daryosining narigi bo‘yida sen bilan bo‘lgan, sen guvohlik bergan Odam bor-ku, o‘sha Odam endi xalqni suvda tavba qildirib yuribdi, hamma ham Uning oldiga borishyapti.
27.Bunga javoban Yahyo dedi:     – Agar osmondan nasib bo‘lmasa, inson hech narsani sig‘dira olmaydi.
28.Men Masih emasman-u, faqat Uning oldidan yuborilganman, deb aytganimga o‘zingiz guvohsizlar.
29.Kelin kimga tegishli bo‘lsa, kuyov o‘shadir. Lekin kuyovning yonida turib unga quloq solgan do‘sti kuyovning ovozini eshitiboq, sevinib quvonadi. Xuddi shunday: mening quvonchim endi komil bo‘ldi.
30.Masih ulg‘ayishi, men esa pasayishim kerak.
31.Yuqoridan kelgan Zot hammadan ustundir. Yerdan bo‘lgan yerga mansubdir va yerga xos gapiradi. Osmondan Kelgan esa hammadan ustundir.
32.U ko‘rgani va eshitgani haqida guvohlik beradi, ammo hech kim Uning guvohligini tan olmaydi.
33.Uning guvohligini tan oluvchi kishi esa Xudoning haqligini tasdiqlaydi.
34.Xudo yuborgan Zot Xudoning so‘zlarini gapiradi; Xudo O‘z Ruhini cheksiz-o‘lchovsiz beradi.
35.Ota O‘g‘lini sevadi, U hamma narsani Uning qo‘liga topshirgan.
36.Kimki Xudo O‘g‘liga ishonsa, abadiy hayotga erishadi. O‘g‘ilga ishonmagan odam esa hayot ko‘rmay, Xudoning g‘azabiga uchraydi.

John IV
1.Iso Yahyodan ko‘ra ko‘proq odamlarni daryoda tavba qildirib, shogird orttiryapti, degan xabar farziylarning qulog‘iga yetib bordi.
2.(Vaholanki, Isoning O‘zi emas, shogirdlari xalqni daryoda tavba qildirar edilar.)
3.Iso buni bilib qolgach, Yahudiyani tashlab, yana Jalilaga ketdi.
4.Iso yo‘l-yo‘lakay Samariyadan o‘tishi kerak edi.
5.Shunday qilib, U Samariyaning Sihar degan shahriga keldi. Bu shahar Yoqubning o‘g‘li Yusufga bergan yeriga yaqin edi.
6.Yoqubning qudug‘i ham o‘sha yerda edi.     Iso yo‘l yurib charchagan edi, quduqning yoniga o‘tirdi. Taxminan tush payti edi.
7.Shu vaqt samariyalik bir ayol suv olgani kelib qoldi. Iso unga:     – Menga ichgani suv ber, – dedi.
8.Isoning shogirdlari esa ovqat sotib olish uchun shaharga ketgan edilar.
9.Samariyalik ayol:     – Sen yahudiy bo‘lsang, men samariyalik ayol bo‘lsam, qanday qilib suv so‘rashga jur’at qilding? – dedi. (Chunki yahudiylar samariyaliklar bilan aloqa qilmaydilar.)
10.Iso ayolga javob berdi:     – Agar sen Xudoning in’omini va “Menga suv bergin”, deb aytayotganning kimligini bilganingda edi, sen o‘zing Undan suv so‘rar eding va U senga hayotbaxsh suv berar edi.
11.– Hazrat! – dedi ayol, – Senda suv oladigan hech narsa yo‘q-ku, quduq esa chuqur. Axir, Sening hayotbaxsh suving qayerda?
12.Bobokalonimiz Yoqub bu quduqni bizga bergan, o‘zi ham, bolalari va chorvalari ham undan suv ichgan. Nahotki Sen undan ham katta bo‘lsang?
13.Iso ayolga shunday javob qaytardi:     – Bu suvdan kim ichsa, yana chanqab qoladi.
14.Lekin Men beradigan suvdan kim ichsa, abadiy chanqamaydi. Men beradigan suvdan ichganning vujudida buloq paydo bo‘lib, abadiy hayot sari jo‘shib oqaveradi.
15.– Hazrat, bu suvdan menga ham ber, men ham endi chanqamayin va suv olgani bu yerga kelavermayin, – dedi ayol.
16.– Borib eringni bu yerga chaqirib kel, – dedi Iso.
17.– Mening erim yo‘q, – dedi ayol.     – Erim yo‘q deb sen to‘g‘risini aytding, – dedi Iso.
18.– Sening besh nafar ering bo‘lgan, hozirgisi ham ering emas. Buni sen to‘g‘ri aytding!
19.– Hazrat, ko‘rib turibmanki, Sen payg‘ambarsan, – dedi ayol.
20.– Ota-bobolarimiz bu tog‘da topindilar. Ammo sizlar, topinadigan yer Quddusda, deysizlar.
21.Iso unga aytdi:     – Menga ishongin, shunday vaqt keladiki, o‘shanda Otaga na bu tog‘da, na Quddusda topinasizlar.
22.Sizlar nimaga topinishni bilmaysizlar, bizlar esa nimaga topinishni bilamiz. Chunki najot yahudiylardandir.
23.Biroq vaqt-soati bilan haqiqiy topinuvchilar Otaga Ruh va haqiqat bilan topinadilar, ana o‘sha vaqt-soat keldi! Ota shu yo‘sinda O‘ziga topinuvchilarni izlaydi.
24.Xudo – Ruhdir, Unga topinuvchilar esa Ruh va haqiqat bilan topinmoqlari lozim.
25.Ayol Isoga:     – Qutqaruvchi Masih kelajagini bilaman. U kelganda, hamma narsani bizga ma’lum qiladi, – dedi.
26.Iso ayolga:     – Sen bilan gaplashayotgan Men O‘shaman, – dedi.
27.Shu paytda Isoning shogirdlari kelib qolishdi. Uning bir ayol bilan gaplashayotganini ko‘rib hayron bo‘lishdi. Lekin birortasi ham: “Undan nima talab qilyapsan?” yoki: “U bilan nima to‘g‘risida gaplashyapsan?” – deb so‘ramadi.
28.Shundan keyin ayol ko‘zasini o‘sha yerda qoldirib, shaharga bordi va odamlarga dedi:
29.– Boringlar, men qilgan hamma ishlarni aytib bergan Odamni ko‘ringlar! U Masih emasmikin?
30.Odamlar esa shahardan chiqib, Isoning oldiga bordilar.
31.Shu orada shogirdlari:     – Ustoz, ovqat yeb olgin, – deb Isodan iltimos qilishdi.
32.Ammo Iso ularga dedi:     – Mening yeydigan boshqa ovqatim bor, sizlar uni bilmaysizlar.
33.Shogirdlari o‘zaro gap qotib:     – Ajabo, biron kishi Unga ovqat keltirganmikin? – deb hayron bo‘lishdi.
34.Iso ularga dedi:     – Mening ovqatim – Meni Yuborganning irodasini ado etish, Uning yumushini bajo keltirishdan iboratdir.
35.Sizlar: o‘rim-yig‘imga hali to‘rt oy vaqt bor, deb aytyapsizlar-ku. Endi sizlarga aytay: ko‘zlaringizni ekinzorlarga tikib qaranglar. Hosil allaqachon yetilibdi, o‘rim-yig‘imga tayyor bo‘libdi.
36.O‘roqchi hozirdan mehnat haqini oladi va abadiy hayot uchun hosilini yig‘ib oladi; shunday bo‘lgani uchun ekuvchi bilan o‘roqchi birgalikda quvonadilar.
37.“Birisi ekadi, boshqasi o‘radi”, degan maqol shu vaziyatga to‘g‘ri keladi.
38.Men sizlarni o‘zingiz zahmat chekmagan hosilni o‘rgani yubordim. Boshqalar zahmat chekkan edi, sizlar esa ularning zahmatidan foydalanasizlar.
39.Shundan keyin, o‘sha shaharda yashovchi talay samariyaliklar Isoga imon keltirishdi. Ular haligi ayolning “Men qilgan ishlarning hammasini aytib berdi”, degan guvohligiga ishonishgan edi.
40.Shunday qilib, samariyaliklar Isoning oldiga kelib, ularnikida qolishini iltimos qilishdi. U esa ikki kun o‘sha yerda qoldi.
41.Natijada Isoning so‘zini eshitib, yanada ko‘proq odamlar imon keltirdi.
42.Ular ayolga:     – Endi sening so‘zlaring tufayligina ishonayotganimiz yo‘q. Uni o‘zimiz ham eshitdik, U haqiqatan olamning Qutqaruvchisi – Masih ekaniga qanoat hosil qildik, – deyishdi.
43.Ikki kun o‘tgandan keyin Iso u yerdan Jalilaga jo‘nab ketdi.
44.Uning O‘zi: “Payg‘ambar o‘z yurtida e’tiborsiz qoladi”, deb ta’kidlagan edi.
45.Jalilaga kelganda esa, aholi Uni ochiq chehra bilan kutib oldi. Chunki ular Quddusdagi bayramga borganlarida, u yerda Isoning butun qilgan ishlarini ko‘rgan edilar.
46.Shunday qilib, Iso yana Jalilaning Kana shaharchasiga keldi, bu yerda U suvni sharobga aylantirgan edi. O‘sha paytda Kafarnahum shahrida bir saroy amaldorining o‘g‘li kasal bo‘lib yotgan edi.
47.Bu odam Isoning Yahudiyadan Jalilaga kelganligini eshitib, Uning oldiga bordi. O‘lim to‘shagida yotgan o‘g‘lini borib ko‘rib tuzatishni Isodan o‘tinib so‘radi.
48.– Sizlar ajoyibotu mo‘jizalar ko‘rmaguncha ishonmaysizlar-da! – dedi unga Iso.
49.– Hazrat, – dedi saroy amaldori Unga, – bolaginam o‘lmasidan oldin yetib borgin!
50.– Sen boraqol, o‘g‘ling sog‘-salomat, – dedi Iso.     U odam Isoning aytganiga ishonib, ketdi.
51.Ertaga uning yo‘liga chiqib turgan xizmatkorlari uni qarshilab:     – Bolangiz sog‘-salomat, – deyishdi.
52.– Qaysi soatda ahvoli yengillashdi? – deya so‘radi.     – Kecha tushda soat birda isitmasi tushib qoldi, – deyishdi xizmatkorlar.
53.Bolaning otasi Iso unga: “O‘g‘ling sog‘-salomat”, degani shu vaqtga to‘g‘ri kelganini angladi. O‘zi va butun xonadoni Isoga imon keltirdi.
54.Bu esa Isoning Yahudiyadan Jalilaga kelib qilgan ikkinchi ibratli mo‘jizasi edi.

John V
1.Bu hodisalardan keyin yahudiylarning bayrami bo‘ldi va Iso Quddusga bordi.
2.Quddusning Qo‘y darvoza nomli kiraverishida yahudiycha Bayt-Hasda degan besh shiyponli bir hovuz bor edi.
3.Bu shiyponlarda ko‘r, cho‘loq, mayib-majruh juda ko‘p bemorlar yotar, [suvning qimirlashini intizor bo‘lib kutardilar.
4.Chunki Xudovandning bir farishtasi goh-goh hovuzga tushib, suvni harakatga keltirar edi. Suv qimirlashi bilan hovuzga birinchi bo‘lib kim tushsa, har qanday xastalikdan xalos bo‘lar edi.]
5.Bu yerda o‘ttiz sakkiz yildan beri kasal bo‘lib yotgan bir kishi bor edi.
6.Iso uning yotganini ko‘rdi, uzoq vaqtdan beri xasta ekanligini payqadi-da,     – Sog‘ayishni istaysanmi? – deb so‘radi undan.
7.Bemor Isoga javob berdi:     – Ha, Hazrat! Lekin suv qimirlaganda, meni hovuzga tushiradigan odamim yo‘q. Men borgunimcha, boshqasi mendan oldin tushib oladi.
8.– O‘rningdan tur, to‘shagingni olib yur! – dedi Iso bemorga.
9.U esa shu ondayoq sog‘ayib qoldi. To‘shagini olib, yurib ketdi.     U kun dam olish kuni edi.
10.Shuning uchun yahudiy  mansabdorlari sog‘ayib ketgan odamga:     – Bugun dam olish kuni-ku, senga to‘shagingni ko‘tarish mumkin emas! – deyishdi.
11.– Meni sog‘aytirgan Odam menga: “To‘shagingni olib yur”, deb aytdi-da, – dedi u odam.
12.– “To‘shagingni olib yur”, deb aytgan Odam kim? – deb so‘radilar.
13.Shifo topgan odam esa Uning kimligini bilmas edi, u yerda xalq ko‘pligidan Iso O‘zini chetga olgan edi.
14.Keyinroq Iso u odamni ma’badda uchratib qoldi.     – Mana, sen sog‘ayding. Endi boshqa gunoh qilma, tag‘in boshingga yanada yomon kun kelmasin, – dedi unga.
15.Bu odam borib, uni sog‘aytirgan Iso ekanligini yahudiy  mansabdorlariga xabar qildi.
16.Ular esa, dam olish kunida bunday ishlar qilib yuribdi, deb [Isoning joniga qasd qilib,] Uni quvg‘in qila boshladilar.
17.Ammo Iso ularga shunday dedi:     – Mening Otam shu kungacha O‘z ishini qilib kelyapti, Men ham O‘z ishimni qilyapman, – dedi.
18.Ana shu so‘zi uchun yahudiylar Isoni o‘ldirishga yana ko‘proq harakat qilishdi. Chunki U dam olish kunini buzibgina qolmay, balki Xudoni Otam deb, O‘zini Xudoga tenglashtirgan edi.
19.Bularga qarshi Iso dedi: “Sizlarga rostini aytay: O‘g‘il Otaning qilgan ishlarini ko‘rmaguncha, O‘zi hech narsa qila olmaydi. Ota nimalarni qilsa, O‘g‘il ham xuddi shularni qiladi.
20.Chunki Ota O‘g‘lini sevadi, O‘zi qilgan hamma narsani O‘g‘liga ko‘rsatadi. Sizlarni taajjubda qoldirgudek, bundan kattaroq ishlarni ham ko‘rsatadi.
21.Ota qanday qilib o‘liklarni tiriltirib ularga hayot baxsh etsa, O‘g‘il ham kimni istasa, o‘shanga hayot baxsh etadi.
22.Shuningdek, Ota hech kimni hukm qilmaydi, balki hukm qilish huquqini butunlay O‘g‘liga bergan,
23.toki hamma Otani qanday hurmat qilsa, O‘g‘lini ham shunday hurmat qilsinlar. Kim O‘g‘ilni hurmat qilmasa, Uni yuborgan Otani ham hurmat qilmagan bo‘ladi.
24.Sizlarga rostini aytay: Mening so‘zlarimni tinglagan va Meni Yuborganga ishongan kishi abadiy hayotga ega bo‘ladi. U o‘limdan hayotga o‘tgani uchun hukm qilinmaydi.
25.Sizlarga rostini aytay: o‘liklar Xudo O‘g‘lining ovozini eshitadigan vaqt keladi va kelib qoldi ham. Uning ovozini eshitganlar esa tirilib ketadilar.
26.Chunki Otaning O‘zi hayot manbayi bo‘lgani kabi, O‘g‘liga ham hayot manbayi bo‘lishni ato qilgan.
27.Ota hukm qilish vakolatini ham O‘g‘liga bergan, chunki U Inson O‘g‘lidir.
28.Bunga taajjublanmangiz, qabrda yotgan marhumlarning hammasi Xudo O‘g‘lining ovozini eshitadigan vaqt keladi.
29.Shunda o‘liklar qabrdan chiqadilar; yaxshilik qilganlar yashash uchun, yomonlik qilganlar esa hukm qilinish uchun tiriladilar”.
30.“Men O‘z-O‘zimdan hech narsa qilolmayman. Qanday eshitsam, shunday hukm qilaman va Mening hukmim haqqoniydir. Chunki Men O‘z irodamni emas, balki Meni yuborgan Otamning irodasini bajo keltirishni istayman.
31.Agar Men O‘zim haqimda O‘zim guvohlik bersam, Mening guvohligim haqiqiy bo‘lmaydi.
32.Men haqimda boshqa guvohlik beruvchi bor va bilamanki, Uning bergan guvohligi haqiqatdir.
33.Sizlar Yahyoning oldiga odam yubordingizlar, u haqiqat to‘g‘risida guvohlik berdi.
34.Garchi Men insonning guvohligini qabul qilmasam-da, lekin bularni sizlar najot topishingiz uchun aytyapman.
35.Yahyo – yonib, nur sochib turgan chiroq edi. Sizlar esa uning nurida birpas quvonmoqchi bo‘ldingizlar.
36.Biroq Men Yahyodan ko‘ra kattaroq guvohlikka egaman. Chunki Otamning tamomlashim uchun bergan ishlari, shu bajarayotgan ishlarimning o‘zi Meni Otam yuborganligiga guvohlik bermoqda.
37.Meni yuborgan Otamning O‘zi ham Men haqimda guvohlik berib turibdi. Sizlar esa hech qachon Uning ovozini ham eshitmagansiz, qiyofasini ham ko‘rmagansizlar.
38.Uning kalomi ham ko‘ngillaringizdan joy olmaydi, chunki U yuborgan Zotga ishonmayapsizlar.
39.Sizlar Muqaddas Bitiklarni tekshirasizlar, chunki ular orqali abadiy hayotga erishamiz, deb o‘ylaysizlar. Ana o‘sha Bitiklar Men to‘g‘rimda guvohlik beradi.
40.Ammo sizlar abadiy hayotga erishish uchun Men tarafga kelishni istamaysizlar-ku.
41.Men insonlardan tahsin-tasanno qabul qilmayman.
42.Lekin sizlarni bilaman, qalblaringizda Xudoga muhabbat yo‘q.
43.Men Otamning nomidan kelgan bo‘lsam-da, ammo sizlar Meni qabul qilmayapsizlar. O‘z nomi bilan keladigan allakimni qabul qilaverasizlar.
44.Sizlar-ku bir-biringizdan tahsin-tasanno olishni yaxshi ko‘rasizlar, lekin yagona Xudoning tahsiniga sazovor bo‘lishga harakat qilmaysizlar. Qanday qilib ham ishona olardingiz?
45.Men sizlarni Otam oldida ayblayman, deb o‘ylamanglar. Sizlarni ayblovchi o‘zingiz umid bog‘lagan Muso bo‘ladi.
46.Agar Musoga ishonganingizda edi, Menga ham ishonar edingizlar; u Men haqimda yozgan edi.
47.Musoning yozuvlariga ishonmabsizlarmi, Mening so‘zlarimga qanday ishonasizlar?”

John VI
1.Shundan keyin Iso Jalila (ya’ni Tiveriya) ko‘lining narigi qirg‘og‘iga suzib o‘tdi.
2.Uning bemorlar bilan qilayotgan ajoyib ishlarini bir talay xaloyiq ko‘rib, Uning orqasidan ergashib boraverdi.
3.Iso toqqa chiqib, u yerda o‘z shogirdlari bilan o‘rnashdi.
4.Yahudiylarning Fisih bayrami yaqinlashayotgan edi.
5.Iso bir qarasa, xaloyiq ko‘plashib U tomonga kelayotgan ekan. Iso Filipdan:     – Bularni to‘yg‘azish uchun qayerdan non sotib olamiz? – deb so‘radi.
6.Bu gapni esa uni sinab ko‘rish uchun aytgandi, O‘zi nima qilishni bilar edi.
7.– Bularning har qaysisiga oz-ozdan bersak ham, ikki yuz kumushlik non yetmaydi-ku! – deb javob berdi Filip.
8.Shunda shogirdlaridan biri, Butrusning ukasi Idris Isoga:
9.– Bu yerda bir bolada beshta arpa non va ikkita baliq bor emish, lekin ko‘pchilikka bu nima ham bo‘lar edi, – dedi.
10.– Odamlarni yerga o‘tqazinglar, – dedi Iso.     U yer qalin maysazor edi. Besh mingga yaqin bo‘lgan erkaklar jamoati yonboshlab o‘tirdi.
11.Iso nonlarni olib, shukrona duosini o‘qidi-yu [shogirdlariga bo‘lib berdi, shogirdlar esa] kim qancha istasa, o‘tirganlarning hammasiga bo‘lib berdi. Baliqlar bilan ham xuddi shu yo‘lni tutdi.
12.Odamlar yeb to‘ydi. Bundan keyin Iso O‘z shogirdlariga:     – Qolgan burdalarni terib olinglar, hech narsa isrof bo‘lmasin, – dedi.
13.Shogirdlar odamlar yegan beshta arpa nondan ortib qolgan burdalarni terib olishdi, o‘n ikkita savat chiqdi.
14.Shunda odamlar Isoning qilgan ibratli mo‘jizasini payqab:     – Haqiqatan ham, Bu olamga keladigan Payg‘ambar ekan, – dedilar.
15.Iso odamlar Uni zo‘rlik bilan ushlab, podshoh qilib ko‘tarmoqchi ekanliklarini bilib qolgach, yana yolg‘iz O‘zi toqqa chiqib ketdi.
16.Kechki payt Isoning shogirdlari ko‘l bo‘yiga bordilar.
17.Qayiqqa tushib, ko‘lning berigi qirg‘og‘idagi Kafarnahumga qarab yo‘l oldilar. Qorong‘i tushgan, Iso esa hali ham ularning oldiga kelmagan edi.
18.Kuchli shamol esib, ko‘l to‘lqinlanib ketdi.
19.Ular bir tosh yo‘lcha suzganlaridan keyin, ko‘l yuzida yurib qayiqqa yaqinlashayotgan Isoni ko‘rib qolishdi-da, vahimaga tushishdi.
20.– Bu Men, qo‘rqmanglar! – dedi ularga Iso.
21.Ular Isoni qayiqqa olmoqchi bo‘ldilar. Lekin o‘sha zahotiyoq qayiq ular borayotgan qirg‘oqqa yetib to‘xtab qoldi.
22.Ertasi kuni ko‘lning narigi yoqasida qolgan xalq u yerda shogirdlar tushgan qayiqdan boshqa qayiq yo‘qligini ko‘rishdi va Iso shogirdlari bilan birga qayiqqa tushmaganini, shogirdlari yolg‘iz o‘zlari suzib ketganini payqadilar.
23.Shu payt Tiveriyadan boshqa qayiqchalar kelib qoldi. Qayiqchalar to‘xtagan joy Rabbimiz Iso shukrona duosini o‘qigan va xalq non yegan yerga yaqin edi.
24.Xaloyiq Iso bilan shogirdlarining u yerda yo‘qligini ko‘rgach, qayiqlarga tushib, Isoni qidirib Kafarnahumga suzib kelishdi.
25.Ko‘lning berigi bo‘yidan Uni topdilar.     – Ustoz, Sen qachon bu yerga kelding? – deb so‘radilar.
26.Iso ularga shunday javob berdi:     – Sizlarga gapning rostini aytsam, sizlar ibratli mo‘jizalarni ko‘rganingiz uchun emas, balki non yeb to‘yganingiz uchun Meni qidiryapsizlar.
27.Siz o‘tkinchi oziq uchun emas, abadiy hayotga boshlovchi boqiy oziq uchun harakat qilinglar, uni sizlarga Inson O‘g‘li beradi. Inson O‘g‘li esa Ota – Xudoning muhriga molikdir.
28.Xalq Isodan:     – Xudoga ma’qul ishlarni bajarish uchun nima qilishimiz kerak? – deb so‘radi. Iso dedi:
29.– Xudoga ma’qul ish – Xudo yuborgan Zotga ishonishdir.
30.– Bizlar Senga ishonishimiz uchun qanday ish qilasan, ko‘raylik-chi, qanday ibratli mo‘jiza ko‘rsatasan? – dedi xaloyiq.
31.– Ota-bobolarimiz sahroda manna yeganlar, Tavrotda: “Yeyish uchun ularga osmondan non yog‘dirdi”, deb yozilgan.
32.Iso ularga dedi:     – Sizlarga rostini aytsam, sizlarga osmondan non bergan Muso payg‘ambar emas. Osmondan tushgan haqiqiy nonni sizlarga Mening Otam beradi.
33.Xudo bergan non osmondan tushuvchi va dunyoga hayot bag‘ishlovchi nondir.
34.Bunga qarshi xalq:     – Hazrat, bunday nonni bizga doimo berib turgin! – dedi Isoga.
35.Iso shunday aytdi:     – Men hayot noniman. Mening oldimga kelgan odam sira och qolmas, Menga ishongan odam hech qachon chanqamas.
36.Lekin Men sizlarga aytgan edim-ku, Meni ko‘rib turgan bo‘lsangizlar ham, ishonmayapsizlar.
37.Otam kimni Menga bergan bo‘lsa, Mening oldimga keladi. Oldimga kelgan odamni esa sira quvib chiqarmayman.
38.Men O‘z irodamni emas, balki Meni yuborgan Otamning irodasini ado etish uchun osmondan tushganman.
39.Meni Yuborganning irodasi – Uning Menga berganlaridan hech birini yo‘qotmasligim, balki oxirgi kunda ularning har birini tiriltirishimdir.
40.Otamning irodasi yana shuki, Uning O‘g‘lini ko‘rgan, Unga ishongan har bir kishi abadiy hayotga ega bo‘lsin. Men esa bundaylarni oxirgi kunda tiriltiraman.
41.Iso “Men osmondan tushgan nonman”, degani uchun yahudiylar Undan noliy boshlashdi.
42.– Yusufning o‘g‘li Iso bu emasmi? Ota-onasini biz taniymiz-ku! Endi qanday qilib U: “Men osmondan tushdim”, deb aytyapti? – deyishardi o‘zaro.
43.– O‘zaro nolimanglar! – dedi ularga Iso.
44.– Agar Meni yuborgan Otam birovni jalb qilmasa, u Menga hech ham yetisholmaydi. Menga yetishgan odamni esa oxirgi kunda tiriltiraman.
45.Payg‘ambar oyatida: “Hamma Xudo tomonidan o‘rgatilgan bo‘ladi”, – deb bitilgan. Shunday qilib, Otadan eshitgan va o‘rgangan har bir kishi Mening oldimga keladi.
46.Aslida hech kim Otani ko‘rgan emas, birgina Xudodan chiqqan Zot Otani ko‘rgan.
47.Sizlarga rostini aytay: Kimki Menga ishonsa, abadiy hayotga ega bo‘ladi.
48.Men hayot noniman.
49.Ota-bobolaringiz sahroda manna yeb, o‘lib ketganlar.
50.Odam yeb o‘lmasligi uchun osmondan tushadigan non bor, mana u ko‘z o‘ngingizda turibdi.
51.Men osmondan tushgan tirik nondirman. Bu nonni yegan kishi abadiy yashaydi. Men beradigan non – O‘zimning tanamdir, uni dunyoga hayot baxsh etish uchun fido qilaman.
52.Shunda yahudiylar:     – U qanday qilib bizga O‘zining tanasini yedira olar ekan? – deb o‘zaro talashib-tortisha boshladilar.
53.Iso ularga aytdi:     – Sizlarga rostini aytay: agar Inson O‘g‘lining tanasini yemasangizlar va Uning qonini ichmasangizlar, u holda sizda hayot bo‘lmaydi.
54.Mening tanamni yegan va qonimni ichgan odamda abadiy hayot bor, Men uni oxirgi kunda tiriltiraman.
55.Mening tanam – haqiqiy oziq, qonim – haqiqiy ichimlikdir.
56.Tanamni yeb, qonimni ichadigan kishi Men bilan, Men esa U bilan bir jon, bir tan bo‘lamiz.
57.Xuddi barhayot Otam Meni yuborganday, Men Otam orqali yashayotganday, Meni yegan odam ham Men orqali yashaydi.
58.Osmondan tushgan non mana shudir. Bu non ota-bobolaringiz yegan mannaga o‘xshamaydi, ular manna yeb o‘lib ketganlar. Men bergan nonni yegan odam esa abadiy yashaydi.
59.Iso bu so‘zlarni Kafarnahumdagi yahudiylar ibodatxonasida ta’lim berayotganda gapirar edi.
60.Uning ko‘p shogirdlari bu gaplarni eshitib:     – Qanday qattiq so‘zlar! Kim buni tinglaydi? – deyishar edi.
61.Shogirdlarining norozi bo‘lganliklarini Iso O‘z ko‘nglida sezdi.     – Bu sizlarni vasvasaga solyaptimi?
62.Xo‘sh, Inson O‘g‘lining ilgarigi joyiga chiqishini ko‘rsangizlar nima bo‘pti?
63.Ruh hayot baxsh etadi, jism hech qanday foyda keltirmaydi. Mening sizlarga aytib kelayotgan so‘zlarim ruhdir, hayotdir.
64.Shunga qaramay, ichingizda imonsiz qolganlar bor, – dedi.     Kimlar imonsiz, kim xiyonat qiladi – Iso hammasini avvaldan bilar edi.
65.– Otam yo‘l qo‘ymasa, hech kim Mening oldimga kelolmaydi, deyishimga bois ana shu bo‘lgan edi, – dedi U yana.
66.O‘sha vaqtdan boshlab Uning ko‘p shogirdlari Isodan yuz o‘girib, U bilan boshqa yurmaydigan bo‘ldilar.
67.Shunda Iso o‘n ikki shogirdidan:     – Nahotki sizlar ham ketmoqchi bo‘lsangizlar? – deb so‘radi.
68.– Rabbim, – dedi Simun Butrus, – bizlar kimga boraylik? Senda abadiy hayotning so‘zlari bor.
69.Bizlar ishondik va bildik, Sen Xudoning Azizi – Masihsan.
70.Iso ularga aytdi:     – Sizlarni o‘n ikkita qilib tanlagan O‘zim emasmi? Lekin sizlarning biringiz iblisdir.
71.Iso Simun o‘g‘li Yahudo Ishqariyotni nazarda tutgan edi. U o‘n ikki shogirddan biri bo‘lib, Isoga xiyonat qilmoqchi bo‘lgan edi.

John VII
1.Shundan keyin Iso Jalilada yurar edi. Yahudiy  mansabdorlari Uni o‘ldirishga qasd qilganliklari uchun, Yahudiyada yurishni istamadi.
2.Yahudiylarning Chayla bayrami yaqinlashayotgan edi.
3.Shunday qilib, Isoning ukalari Unga:     – Bu yerdan chiqib Yahudiyaga bor, qilayotgan ishlaringni shogirdlaring ham ko‘rsin.
4.O‘zini mashhur qilmoqchi bo‘lgan har bir kishi yashirincha ish qilib yurmaydi-ku! Sen bu ishlarni qilayotgan bo‘lsang, qani O‘zingni dunyoga oshkor qilib ko‘r, – deyishdi.
5.Hatto ukalari ham Unga ishonmas edilar.
6.Iso ularga shunday dedi:     – Mening vaqt-soatim hali kelgani yo‘q. Lekin sizlar uchun har vaqt qulaydir.
7.Dunyo sizlardan nafratlana olmaydi, lekin Mendan nafratlanadi. Chunki Men uning qilmishlari yomonligini fosh qilaman.
8.Mayli, sizlar bayramga boringlar. Men hozircha bu bayramga bormayman, chunki Mening vaqtim bo‘lgani yo‘q.
9.Shu so‘zlarni aytib, Iso Jalilada qoldi.
10.Isoning ukalari bayramga borgandan so‘ng, O‘zi ham bordi; faqat ochiq emas, yashirincha bordi.
11.Yahudiy  mansabdorlari esa Isoni bayramda qidirar, “U qayoqda?” – deb so‘rab-surishtirar edilar.
12.Omma orasida Iso to‘g‘risida har xil gap-so‘zlar yoyilayotgan edi. Ba’zilari: “U yaxshi Odam”, – desalar, boshqalari: “Yo‘q, U xalqni yo‘ldan ozdiryapti”, – deyishardi.
13.Biroq yahudiy  mansabdorlaridan qo‘rqqanlari uchun U haqda hech kim ochiq gapirmas edi.
14.Bayramning yarmi o‘tganda, Iso ma’badga kirib ta’lim bera boshladi.
15.Shunda yahudiy  mansabdorlari:     – Bu Odam o‘qimagan bo‘lsa, qanday qilib Muqaddas Bitiklarni biladi? – deb taajjublandilar. Iso ularga javoban aytdi:
16.– Mening ta’limotim O‘zimniki emas, balki Meni Yuborgannikidir.
17.Kim Uning irodasini bajarishni istasa, bu ta’limot Xudodanmi, yoki Men O‘zimdan gapiryapmanmi, bilib oladi.
18.Kim o‘z nomidan gapirsa, o‘ziga ulug‘lik izlaydi. Kim uni yuborganga ulug‘lik izlasa, u haqqoniydir, uning dilida biron nohaqlik yo‘q.
19.Tavrotni sizlarga Muso payg‘ambar bermadimi? Shunga qaramay, birortangiz ham Tavrot Qonuniga qarab ish yuritmaysiz. Nima uchun Meni o‘ldirmoqchisizlar?
20.– Seni jin uribdi! Kim Seni o‘ldirmoqchi ekan? – dedi xaloyiq.
21.Iso esa O‘z so‘zida davom etdi:     – Men bitta ish qildim, hammangiz bunga hayron qolyapsizlar.
22.Muso sizlarga sunnatni buyurgan (sunnat aslida Musodan emas, balki ota-bobolardan merosdir), sizlar esa dam olish kunida o‘g‘il bolani sunnat qilasizlar.
23.Musoning Qonuni buzilmasin deb, hatto dam olish kuni o‘g‘il bola sunnat qilinadigan bo‘lsa, nega sizlar Menga dam olish kuni odamzodni butunlay sog‘aytirdi, deb g‘azab qilasizlar?
24.Yuzaki hukm qilmanglar, hukmingiz adolatli bo‘lsin.
25.Shunda ba’zi quddusliklar gapga kirdi:     – O‘ldirish uchun qidirib yurishgan Shu emasmi?
26.Mana U bemalol so‘zlayapti, Unga qarshi hech kim hech narsa demayapti. Nahotki boshliqlar Uning haqiqiy Masih ekanligiga tan berishgan bo‘lsa?
27.Axir, Buning qayerdanligini hammamiz bilamiz-ku, biroq Masih kelganda, Uning qayerdanligini hech kim bilmaydi.
28.Bunga javoban Iso ma’badda ovozini baland qilib, shunday ta’lim bera boshladi:     – Sizlar Mening kimligimni ham, qayerdanligimni ham bilasizlar. Lekin Men O‘z-O‘zimdan kelganim yo‘q. Meni Haq yuborgan, sizlar Uni bilmaysizlar.
29.Men Uni bilaman, chunki Men Uning oldidan kelganman, Meni O‘sha yuborgan.
30.Bu so‘zi uchun Isoni ushlashga intildilar. Biroq hech kim Unga qo‘l uzatmadi, chunki Uning vaqt-soati hali kelmagan edi.
31.Shu bilan birga, olomondagi ko‘pgina odamlar Unga imon keltirdi. Ular:     – Masih kelganda bundan ham ko‘proq mo‘jiza yaratarmikin? – deyishardi.
32.Iso to‘g‘risida xalq orasida bunday gap-so‘zlar tarqalayotganini farziylar eshitib, oliy ruhoniylar bilan til biriktirishdi-da, Isoni qo‘lga olish uchun mirshablarni yuborishdi.
33.Iso dedi:     – Men sizlar bilan uzoq bo‘lmayman, yana Meni Yuborganning oldiga qaytib boraman.
34.Sizlar Meni izlaysiz-u, lekin topolmaysizlar. Men qayerda bo‘lsam, sizlar u yerga borolmaysiz.
35.Shu payt yahudiylar:     – U qayerga bormoqchi, biz Uni topolmas ekanmiz? – deyishdi o‘zaro. – Nahotki U yunonlar orasida tarqalib ketgan yahudiylar oldiga borib, yahudiylarga ham, yunonlarga ham ta’lim bermoqchi bo‘lsa?
36.“Sizlar Meni izlaysiz-u, lekin topolmaysizlar, Men qayerda bo‘lsam, sizlar u yerga borolmaysizlar”, degan gaplarining mazmuni nima ekan?
37.Bayramning oxirgi, ulug‘ kunida Iso tik turdi-da, ovozini baland qilib xitob qildi:     – Kim chanqagan bo‘lsa, Mening oldimga kelib ichsin.
38.Muqaddas Bitikda aytilganidek, Menga ishonganning vujudidan hayotbaxsh suv daryo bo‘lib oqadi.
39.Iso bunday deb, Muqaddas Ruhni nazarda tutgan edi; Unga ishonganlar Muqaddas Ruhni yaqin orada olishlari kerak edi. Iso hali ulug‘vorlikka yuksalmagan, shuning uchun Muqaddas Ruh hanuz tushmagan edi.
40.Olomon ichidan ba’zilar bu so‘zlarni eshitib:     – Haqiqatan Bu o‘sha payg‘ambar, – dedilar.
41.Boshqalari:     – Bu Masih, – deyishsa, yana bo‘laklari:     – Masih Jaliladan kela oladimi?
42.Tavrotda, Masih Dovudning urug‘i bo‘ladi, U Dovudning yurti – Baytlahmdan chiqib kelishi lozim, deb yozilmaganmi? – deyishdi.
43.Shu tariqa Iso tufayli xalq orasida nizo yuzaga keldi.
44.Ba’zilar Uni tutmoqchi bo‘lishdi, ammo hech kim Unga qo‘l ko‘tarmadi.
45.Shu payt mirshablar oliy ruhoniylar va farziylar oldiga qaytib kelishdi.     – Nega Uni olib kelmadinglar? – deb so‘rashdi ulardan.
46.– Dunyoda hech kim bu Odamday gapirmagan, – dedi mirshablar.
47.– Bo‘lmasa, sizlar ham yo‘ldan ozibsizlar-da! – deyishdi farziylar.
48.– Boshliqlar yoki farziylardan birontasi Unga ishonganmikin?
49.Lekin Tavrotni bilmagan bu johil ommaga la’natlar bo‘lsin!
50.Farziylardan Nikodim nomli biri, avval tunda Isoning oldiga kelgan odam, so‘z oldi:
51.– Ayblanuvchining o‘zini oqlashiga imkon bermay, uning ishini tergab aniqlamay mahkum qilish bizning Tavrot Qonunimizga mosmikin?
52.– Nahotki sen ham Jaliladan bo‘lsang? Yaxshi o‘ylab ko‘r, Jaliladan payg‘ambar chiqmasligi aniq, – deyishdi unga.
53.Shundan keyin hammalari uy-uylariga tarqalib ketdilar.

John VIII
1.Iso Zaytun tog‘i tomon ketdi.
2.Ertalab yana ma’badga qaytib keldi. Butun xalq Uning oldiga kelar, U esa odamlarga ta’lim berib o‘tirar edi.
3.Shu orada ulamolar bilan farziylar bir ayolni Isoning oldiga keltirishdi, uni zino qilayotganda ushlab olishgan edi.
4.– Ustoz! – deyishdi ayolni o‘rtaga qo‘yib. – Bu ayol zino qilayotganida ushlandi.
5.Muso payg‘ambar Qonunimizda bundaylarni toshbo‘ron qilishni buyurganlar. Sen nima deysan?
6.Bu so‘roq bilan Isoni tuzoqqa ilintirib ayblamoqchi edilar. Iso esa ularga e’tibor bermay, engashib barmog‘i bilan yerga yozar edi.
7.Ular bu haqda so‘rayvergach, Iso tik turdi-da:     – Sizning ichingizda kim begunoh bo‘lsa, o‘sha birinchi bo‘lib ayolga tosh otsin, – dedi.
8.So‘ng yana engashib yerga yozaverdi.
9.Ular bu gapni eshitib, vijdonan fosh bo‘lishdi. Chollardan boshlab, keksayu yosh hammasi birin-ketin keta boshlashdi. Oxirida yolg‘iz Iso bilan o‘rtada turgan ayol qoldi.
10.Iso o‘rnidan turdi-da, ayoldan boshqani ko‘rmay:     – Ey ayol! – dedi, – seni ayblovchilar qani? Hech kim seni mahkum qilmadimi?
11.– Hech kim, Hazrat! – deb javob berdi ayol.     – Men ham seni mahkum qilmayman, – dedi Iso. – Bor, bundan keyin boshqa gunoh qilma.
12.Iso yana xalqqa xitob qildi:     – Men olamning nuriman. Kimki Menga ergashsa, zulmatda yurmaydi, balki hayot nuriga ega bo‘ladi.
13.Isoning shu so‘ziga qarshi farziylar:     – Sen O‘zingga O‘zing shohidlik beryapsan. Sening shohidliging haqiqat emas, – deyishdi.
14.Iso shunday javob berdi:     – Men O‘zimga O‘zim shohidlik bersam ham, to‘g‘ri shohidlik beraman. Chunki Men qayerdan kelib, qayerga ketayotganimni bilaman. Sizlar esa Mening qayerdan kelib, qayerga ketayotganimni bilmaysizlar.
15.Sizlar tashqi qiyofaga qarab hukm qilasizlar; Men esa hech kimni hukm qilmayman.
16.Agarda Men hukm qilsam ham, to‘g‘ri hukm qilaman. Chunki yolg‘iz emasman, Meni yuborgan Otam Meni yoqlaydi.
17.Mana, o‘zlaringizning Tavrotda: “Ikki shohidning guvohligi to‘g‘ridir”, deb yozilgan.
18.Shunday qilib, O‘zimga O‘zim ham shohidlik beraman, Meni yuborgan Otam ham shohidlik beradi.
19.– Sening Otang qayerda? – deb so‘radilar Isodan. U bunga javoban:     – Sizlar na Meni, na Otamni taniysizlar. Agar Meni taniganingizda, Otamni ham tanigan bo‘lar edingizlar, – dedi.
20.Bu so‘zlarni Iso ma’badda ta’lim berayotib, sadaqa qutisining oldida aytdi. Hech kim Uni tutib olmadi, chunki Uning vaqt-soati hali kelmagan edi.
21.Iso ularga yana dedi:     – Men ketyapman. Siz Meni qidirasiz-u, gunohkor bo‘lib o‘lasizlar. Men boradigan joyga sizlar bora olmaysizlar.
22.– Nahotki U O‘zini O‘zi o‘ldiradi? “Men boradigan joyga sizlar bora olmaysizlar”, deb aytyapti-ku, – deyishdi o‘zaro yahudiylar.
23.Iso ularga shunday dedi:     – Sizlar pastdansiz, Men esa yuqoridanman. Sizlar bu olamdan, Men esa bu olamdan emasman.
24.Siz gunohkor bo‘lib o‘lasizlar, deb aytdim-ku sizlarga. Ha, agar O‘sha Men ekanligimga ishonmasangizlar, gunohkor bo‘lib o‘lasizlar.
25.– Sen kimsan? – deb so‘rashdi shu mahal Isodan. Iso shunday dedi:     – Boshdanoq sizlarga qanday aytgan bo‘lsam, xuddi O‘shaman.
26.Siz haqingizda aytadigan hamda hukm o‘tkazadigan ko‘p narsalarim bor. Biroq Meni Yuborgan haqiqatgo‘ydir, Men Undan nima eshitgan bo‘lsam, o‘shani dunyoga ma’lum qilaman.
27.Ular esa Iso O‘z Otasi haqida gapirayotganini tushunmadilar.
28.Iso O‘z so‘zida davom etdi:     – Inson O‘g‘lini yuqoriga ko‘targaningizda, O‘sha Men ekanligimni bilib qolasizlar. O‘shanda sizlar Men O‘zimchalik hech narsa qilmasligimni, aksincha, Otam Menga qanday o‘rgatgan bo‘lsa, shunday so‘zlayotganimni bilasizlar.
29.Meni Yuborgan O‘zim bilandir. Otam Meni yolg‘iz qoldirmagan, Men har doim Unga ma’qul bo‘lgan ishlarni qilaman.
30.Iso bu so‘zlarni aytar ekan, ko‘p odamlar Unga ishondilar.
31.Shu vaqt Iso Unga ishongan yahudiylarga dedi:     – Agar Mening kalomimga rioya qilsangizlar, haqiqiy shogirdlarim bo‘lasizlar.
32.Sizlar haqiqatni bilib olasizlar, haqiqat esa sizlarni ozod qiladi.
33.– Biz Ibrohim naslimiz, – deb javob berdi ular. – Hech qachon hech kimga qul bo‘lmaganmiz. Sen qanday qilib, “Ozod bo‘lasizlar”, deyapsan?
34.– Sizlarga gapning rostini aytsam, – dedi Iso, – gunoh qiluvchi har bir kishi gunohning qulidir.
35.Qul uyda umrbod turmaydi, o‘g‘il umrbod turadi.
36.Shunday qilib, agar O‘g‘il sizlarni ozod qilsa, haqiqatan erkin bo‘lasizlar.
37.Ibrohim nasli ekanligingizni bilaman. Biroq Mening jonimga qasd qilmoqchisizlar. Chunki Mening so‘zim qalbingizga o‘rnashmaydi.
38.Men Otamning huzurida nima ko‘rgan bo‘lsam, o‘shani so‘zlab beraman. Sizlar esa o‘z otangiz huzurida ko‘rganlaringizni bajarasizlar.
39.Ular Isoga javoban:     – Bizning otamiz Ibrohim-ku, – deyishdi.     – Agar siz Ibrohim farzandlari bo‘lsangiz edi, Ibrohimning qilgan ishlarini qilar edingizlar, – dedi Iso.
40.– Endi bo‘lsa, Xudodan eshitgan haqiqatni sizlarga so‘zlab berayotgan Odamni – Meni o‘ldirmoqchisizlar. Ibrohim bunday yo‘l tutmagan edi.
41.Sizlar o‘z otangizning ishlarini qilyapsizlar.     – Biz fahshdan tug‘ilgan emasmiz-ku, bizning bitta Otamiz bor, U Xudodir, – deb javob berishdi Isoga. U ularga shunday dedi:
42.– Agar Otangiz Xudo bo‘lganida edi, Meni sevar edingiz, chunki Men Xudodan chiqdim. Men O‘zimcha kelganim yo‘q, Meni U yubordi.
43.Nega aytganlarimni anglamayapsizlar? Sabab, Mening so‘zimni eshita olmaysizlar.
44.Sizlarning otangiz – iblisdir. Sizlar o‘z otangizning nafsu ehtiroslarini bajo keltirmoqchisizlar. Azaldanoq iblis qotil edi. U haqiqat tomonida turmagan, chunki unda haqiqat yo‘q. U yolg‘on so‘zlaganda, o‘ziga yarasha so‘zlaydi. Chunki u yolg‘onchi, yolg‘onning otasidir.
45.Ammo Men haqiqatni so‘zlayotganim uchun, Menga ishonmayapsizlar.
46.Qaysi biringiz Meni biron gunoh bilan ayblay olasiz? Agarda haqiqatni so‘zlayotgan bo‘lsam, nega Menga ishonmayapsizlar?
47.Kim Xudoniki bo‘lsa, Xudoning so‘zlarini eshitadi. Sizlar esa Xudoga begona bo‘lganingiz uchun, eshitmayotirsiz.
48.Bunga javoban yahudiylar:     – Sen samariyaliksanu, Seni jin uribdi, deb xato qilmabmiz! – deyishdi.
49.– Meni jin urgani yo‘q, – dedi Iso. – Men faqat Otamni hurmat qilaman. Sizlar esa Meni badnom qilyapsizlar.
50.Men O‘z shuhratimni izlamayman, Meni Ulug‘lovchi va Hukmlovchi bor.
51.Sizlarga rostini aytayin: kim Mening so‘zimga rioya qilsa, abadiy o‘limga yuz tutmaydi.
52.– Endi biz bilamiz, Seni jin uribdi, – deyishdi yahudiylar Unga. – Ibrohim va payg‘ambarlar bari o‘lib ketgan, Sen esa: “Kim Mening so‘zimga rioya qilsa, abadiy o‘limga yuz tutmaydi”, deyapsan-a?!
53.Nahotki Sen vafot etgan otamiz Ibrohimdan ham katta bo‘lsang? Payg‘ambarlarning hammasi ham o‘lib ketishgan. Sen O‘zingni kim deb hisoblaysan?
54.Iso javob berdi:     – Agar Men O‘zimni O‘zim ulug‘lasam, Mening ulug‘ligim puchdir. Otamning O‘zi Meni ulug‘laydi. Sizlar Uni Xudoyimiz deysizlar,
55.ammo aslida Uni taniganingiz yo‘q. Men esa Uni tanib-bilaman. Agar Uni bilmayman, desam, sizlarga o‘xshagan yolg‘onchi bo‘laman. Biroq Men Uni tanib-bilaman va Uning kalomiga rioya qilaman.
56.Otangiz Ibrohim Mening kunimni ko‘rishini bilib, shod-xurram bo‘lgan edi. Endi ko‘rib, xurram bo‘ldi.
57.– Sen hali ellik yoshga to‘lganing yo‘g‘u, Ibrohimni ham ko‘ribsan-a?! – deyishdi yahudiylar Unga.
58.Iso ularga:     – Sizlarga rostini aytay: Ibrohim vujudga kelmasidan oldin Men bor edim, – dedi.
59.Shunda Isoga otish uchun tosh oldilar. Lekin Iso ulardan chekinib, ma’baddan tashqariga chiqdi. [Xalqning o‘rtasidan yorib o‘tib, uzoqlashib ketdi.]

John IX
1.Iso o‘tib ketayotganda, Uning ko‘ziga bir tug‘ma ko‘r odam chalindi.
2.Shogirdlari Isodan:     – Ustoz, buning ko‘r bo‘lib tug‘ilishida kim gunohkor, o‘zimi yoki ota-onasimi? – deb so‘radilar.
3.Iso shunday javob berdi:     – Bunda na o‘zi gunohkor, na ota-onasi, balki Xudoning ishlari unda namoyon bo‘lishi uchun u ko‘r tug‘ilgan.
4.Kun yorug‘ ekan, Meni Yuborganning ishlarini qilishim lozim. Ana tun kelyapti, o‘shanda hech kim ish qila olmaydi.
5.Men olamda bor ekanman, olamning nuridirman.
6.Iso bularni aytdi-yu, yerga tupurdi, tupukdan loy qilib, ko‘rning ko‘zlariga surtdi.
7.– Borib Siloam hovuzida yuvin, – dedi unga. (Siloam – “Yuborilgan” demakdir.)     Ko‘r odam borib yuvindi va ko‘zi ochilib qaytdi.
8.Shunda uning qo‘shnilari va ilgari uning ko‘r bo‘lib o‘tirganini ko‘rgan odamlar:     – Bu haligi tilanchilik qilib o‘tirgan ko‘r odam emasmi? – deb so‘rashardi.
9.Ba’zilar:     – Bu xuddi o‘sha, – desalar, boshqalar:     – O‘shanga o‘xshaydi, – deyishardi. Odamning o‘zi esa:     – O‘sha menman, – deb ta’kidlardi.
10.– Unday bo‘lsa, ko‘zlaring qanday ochildi? – deb so‘radilar.
11.– Iso degan Kishi tupukdan loy qilib ko‘zlarimga surtdi-yu, “Borib Siloam hovuzida yuvin”, dedi. Men borib yuvindim va ko‘radigan bo‘lib qoldim, – dedi u odam.
12.– U qayerda? – deb so‘radilar.     – Bilmayman, – deb javob berdi u.
13.Ilgari ko‘r bo‘lgan o‘sha odamni farziylarning oldiga keltirishdi.
14.O‘sha kuni yahudiylarning dam olish kuni edi. Bunga qaramay, Iso loy qilib, ko‘r odamning ko‘zlarini ochgan edi.
15.Binobarin, farziylar ham ko‘rdan ko‘zlari qanday ochilganini so‘radilar.     – U ko‘zlarimga loy surtdi. Men yuvindim-u, ko‘zlarim ko‘radigan bo‘ldi, – dedi haligi odam.
16.– Bu Odam Xudodan emas, chunki U dam olish kuniga rioya qilmayapti, – dedi ba’zi farziylar. Boshqalari esa:     – Gunohkor odam bunday mo‘jizalarni qanday qila oladi? – deyishdi. Shunday qilib, oralarida nifoq paydo bo‘ldi.
17.– Ko‘zlaringni ochgan u Kishi haqida sen nima deysan? – deb so‘rashdi yana ko‘r odamdan.     – U payg‘ambar, – dedi o‘sha.
18.Biroq yahudiy  din arboblari ko‘zlari ochilgan odamning ota-onasini chaqirtirmaguncha, uning ilgari ko‘r bo‘lganiga va ko‘zlari ochilganiga ishonmadilar.
19.Ota-onasi keldi.     – Ko‘r tug‘ilgan, deb aytgan o‘g‘lingiz shumi? Xo‘sh, endi qanday qilib uning ko‘zlari ko‘ryapti? – deb so‘rashdi ota-onasidan.
20.Ota-onasi javob berishdi:     – Bu bizning o‘g‘limiz, uning ko‘r tug‘ilganini bilamiz.
21.Lekin qanday qilib ko‘zlari ko‘rayotganini, ko‘zlarini kim ochganini biz bilmaymiz. U balog‘at yoshida, o‘zidan so‘ranglar. O‘zi uchun o‘zi javob bersin.
22.Ko‘rning ota-onasi yahudiy  din arboblaridan qo‘rqqanlari uchun bunday aytdilar. Din arboblari bundan avval, kim Isoning Masihligini tan olsa, ibodatxonadan badarg‘a qilinsin, degan fatvoni chiqargan edilar.
23.Ana shu sababdan ko‘rning ota-onasi: “U balog‘at yoshida, o‘zidan so‘ranglar”, – deyishdi.
24.Shunday qilib, ilgari ko‘r bo‘lgan odamni ikkinchi marta chaqirishdi:     – Xudoni ulug‘la! Biz u Odamning gunohkorligini bilamiz, – deyishdi.
25.– U gunohkormi, yo‘qmi, men bilmayman, – deb javob berdi u, – Men shuni bilamanki, men ko‘r edim, endi esa ko‘zlarim ko‘ryapti.
26.– U senga nima qildi? Ko‘zlaringni qanday ochdi? – deb yana undan so‘radilar.
27.– Oldin ham men sizlarga aytgan edim-ku, ammo sizlar quloq solmayapsizlar! Yana nima xohlaysizlar? Nahotki sizlar ham Uning shogirdlari bo‘lmoqchisizlar? – dedi u odam.
28.Yahudiy din arboblari esa uni jerkib:     – Sen Uning shogirdi, biz Musoning shogirdlarimiz.
29.Biz bilamizki, Musoga Xudo gapirgan. Bu Kishi-chi, Uning qayerdanligini ham bilmaymiz, – deyishdi.
30.– Ana shunisi juda ajablanarli-da! – dedi ularga ko‘zi ochilgan odam. – Sizlar Uning qayerdanligini bilmaysizlar, ammo ko‘zlarimni ochgan ana Shuning O‘zi!
31.Ma’lumki, gunohkorlarga Xudo quloq solmaydi. Biroq kim Xudodan qo‘rqib, Uning irodasiga amal qilsa, Xudo uni tinglaydi.
32.Tug‘ma ko‘rning ko‘zlarini birov ochganligi dunyoda eshitilmagan gap.
33.Agar U Kishi Xudodan bo‘lmaganda, hech narsa qilolmasdi.
34.Yahudiy din arboblari bunga javoban:     – Sen o‘zing butunlay gunoh ichida tug‘ilgan ekansan-u, endi bizlarga aql o‘rgatyapsanmi? – deyishdi-da, uni quvib chiqarishdi.
35.U odamning quvib chiqarilganligini Iso eshitdi-yu, uni axtarib topdi.     – Sen Xudoning O‘g‘liga ishonasanmi? – deb so‘radi undan. U odam Isoga:
36.– Hazrat, – dedi, – U kimdirki, men Unga ishonsam?
37.– Sen Uni ko‘rding, mana sen bilan gaplashayotgan – O‘shaning O‘zi, – dedi Iso.
38.Shunda u odam:     – Ishonaman, yo Rabbiy, – dedi-da, Isoga sajda qildi.
39.Iso:     – Ko‘rlar ko‘rsin, ko‘zi ochiqlar esa ko‘r bo‘lsin, deb Men bu dunyoni hukm qilgani kelganman, – dedi.
40.Uning atrofida ba’zi farziylar turgan edi. Ular bu gapni eshitgach:     – Nahotki bizlar ham ko‘r bo‘lsak? – deb so‘rashdi.
41.Iso ularga dedi:     – Agar ko‘r bo‘lganingizda, gunohingiz bo‘lmas edi. Lekin sizlar “Ko‘zlarimiz ko‘ryapti”, deganingiz uchun, gunohingiz o‘z bo‘yningizda qoladi.

John X
1.“Sizlarga rostini aytay: kim qo‘y qo‘rasiga eshikdan kirmay, boshqa yo‘ldan oshib tushsa, u o‘g‘ri va bosqinchidir.
2.Eshikdan kirgan odam esa qo‘ylarning cho‘ponidir.
3.Unga darvozabon eshikni ochib beradi. Qo‘ylar uning tovushiga quloq soladi. U esa o‘z qo‘ylarini nomma-nom chaqirib tashqariga olib chiqadi.
4.U o‘z qo‘ylarini qo‘radan olib chiqib, ularning oldida boraveradi. Qo‘ylar esa unga ergashadi, chunki ular cho‘ponning tovushini biladilar.
5.Begona kishiga esa ergashmaydilar. Aksincha, begonaning tovushini tanimay, undan qochib ketadilar”.
6.Iso bu ibratli naqlni aytib berganda, tinglovchilari Uning nima demoqchi ekanligini tushunmadilar.
7.Shu sababdan Iso yana gap oldi:     “Sizlarga rostini aytay: Men qo‘ylarning eshigiman.
8.Mendan ilgari o‘tganlarning hammasi o‘g‘ri va bosqinchi edilar. Lekin qo‘ylar ularga quloq solmadilar.
9.Men eshikman. Kim Men orqali kirsa, najot topadi. U kirib chiqib, yaylov ham topadi.
10.O‘g‘ri faqat o‘g‘irlash, bo‘g‘izlash, barbod qilish uchun keladi. Men esa ularga hayot, farovon hayot berish uchun kelganman.
11.Men yaxshi Cho‘ponman. Yaxshi Cho‘pon qo‘ylari uchun jonini bag‘ishlaydi.
12.Yollangan odam qo‘ylarning cho‘ponu egasi emas. U bo‘rining kelganini ko‘rgach, qo‘ylarni tashlab, qochib ketadi. Bo‘ri esa qo‘ylarni talab, tumtaraqay qiladi.
13.Yollangan odam qo‘ylar haqida hech qayg‘urmagani uchun qochib ketadi.
14.Men yaxshi Cho‘ponman. Men O‘zimnikilarni bilaman, O‘zimnikilar esa Meni biladilar.
15.Otam Meni qanday tanib-bilsa, Men ham Otamni shunday tanib-bilaman. Men qo‘ylarim uchun jonimni bag‘ishlayman.
16.Bu qo‘radagidan boshqa qo‘ylarim ham bor. Ularni ham olib kelishim kerak. Ular ham Mening tovushimni eshitadi va bir suruv, bir cho‘pon bo‘ladi.
17.Men jonimni berib, yana qaytib olaman, shu bois Otam Meni sevadi.
18.Hech kim jonimni Mendan ololmaydi, Men O‘z ixtiyorim bilan uni beraman. Uni berish ham qaytadan olish huquqim bor. Ushbu muqaddas burchni Menga Otam topshirgan”.
19.Bu gap sabab bo‘lib, yahudiylar orasida yana kelishmovchilik paydo bo‘ldi.
20.Oralaridan ko‘pi:     – Uni jin uribdi, U telbalik qilyapti-ku! Nega Unga quloq solyapsizlar? – der edilar.
21.Boshqalari esa:     – Bu jin urganning so‘zlari emas, so‘qir odamning ko‘zlarini jin ocha olarmidi? – deb aytishardi.
22.O‘sha vaqtda Quddusda Ma’badni Yangilash bayrami qutlanardi. Qish edi.
23.Iso ma’badda Sulaymon ravoqida aylanib yurar edi.
24.Yahudiy  din arboblari Uning atrofini o‘rab oldilar.     – Qachongacha Sen bizlarni laqillatasan? Agar Sen Masih bo‘lsang, bizlarga ochig‘ini ayt, – deyishdi.
25.Iso ularga javob berdi:     – Men sizlarga aytdim, ammo sizlar ishonmayapsizlar. Mening Otam nomidan qilayotgan ishlarimning o‘zi Men to‘g‘rimda shohidlik bermoqda.
26.Sizlar esa ishonmayapsizlar. Avval aytganimdek, sizlar Mening qo‘ylarimdan emassizlar.
27.Mening qo‘ylarim tovushimga quloq soladi. Men ularni taniyman, ular esa Menga ergashib yurishadi.
28.Men ularga abadiy hayot bag‘ishlayman va ular abadiy halok bo‘lmaydilar. Hech kim ularni Mening qo‘limdan tortib ololmaydi.
29.Ularni Menga bergan Otam hammadan buyukdir. Otamning qo‘lidan ularni tortib olishga hech kimning kuchi yetmaydi.
30.Men va Otam – birmiz.
31.Shunda yahudiy  din arboblari yana Isoni toshbo‘ron qilmoqchi bo‘lib, tosh ola boshladilar.
32.– Men sizlarga Otam nomidan ko‘p xayrli ishlar ko‘rsatdim, ularning qaysi biri uchun Meni toshbo‘ron qilmoqchisizlar? – so‘radi Iso.
33.Yahudiy  din arboblari Unga javoban:     – Seni xayrli ishing uchun emas, balki kufrliging uchun toshbo‘ron qilmoqchimiz. Sen odam bo‘la turib O‘zingni Xudo deyapsan! – deyishdi.
34.Iso shunday javob qaytardi:     – Sizning Tavrotda: “Men aytdim, sizlar xudolarsiz”, deb yozilgan emasmi?
35.Mana Xudo qadimgilarga kalomini yuborib, ularni hatto xudolar deb atagan. Muqaddas Bitikni esa buzib bo‘lmaydi.
36.Shunday ekan, Otam O‘ziga ajratib olgan va dunyoga yuborgan Kishi “Xudoning O‘g‘liman” desa, nima bo‘pti? Nega sizlar Meni kufrlikda ayblaysizlar?
37.Agar Men Otamning ishlarini qilmayotgan bo‘lsam, Menga ishonmay qo‘ya qolinglar.
38.Agar Uning ishlarini qilayotgan bo‘lsamu, sizlar ishonmayotgan bo‘lsangizlar, aqalli Mening ishlarimga ishoninglar. Otam Menda va Men Otamda ekanimizni anglab, imoningizni komil qilinglar.
39.Shunda yana Isoni ushlab olishga harakat qildilar, ammo Iso ulardan qutulib qoldi.
40.So‘ng Iso yana O‘rdun daryosining naryog‘iga, ilgari Yahyo payg‘ambar odamlarni tavba qildirib yurgan joyga bordi va u yerda qoldi.
41.Uning oldiga ko‘p odamlar kelaverdi. Ular:     – Yahyo hech qanday mo‘jiza yaratmagan edi, lekin Yahyoning bu Kishi haqida aytganlari hammasi to‘g‘ri chiqdi, – deyishar edi.
42.Shunday qilib, o‘sha yerda talay odamlar Isoga uzil-kesil ishondilar.

John XI
1.Baytaniya degan qishloqda Lazar ismli bir odam kasal yotgan edi. Maryam va Marta nomli opa-singil ham shu qishloqda yashar edilar.
2.Rabbimiz Isoga atir moy surtgan va Uning oyoqlarini sochi bilan artib quritgan o‘sha Maryam edi. Kasal yotgan Lazar esa Maryamning akasi edi.
3.Opa-singil Isoga:     – Hazrat, Sening aziz do‘sting kasal bo‘lib yotibdi, – deb xabar yetkazishdi.
4.Iso buni eshitib:     – Bu kasallik o‘lim bilan yakunlanmaydi, balki Xudoning ulug‘lanishiga, shuningdek, Xudo O‘g‘lining ulug‘lanishiga sabab bo‘ladi, – dedi.
5.Iso Marta va uning singlisini hamda Lazarni sevar edi.
6.Ammo Lazarning bemor bo‘lib yotganini bilsa ham, o‘sha joyda yana ikki kun qoldi.
7.Bundan so‘ng U shogirdlariga:     – Yana Yahudiyaga boramiz, – dedi.
8.– Ustoz, – dedi shogirdlari, – yaqindagina yahudiyaliklar Seni toshbo‘ron qilmoqchi edilar-ku! Endi yana u yerga bormoqchimisan?
9.Iso javob berdi:     – Kunduz o‘n ikki soat-ku! Kim yorug‘da yursa, qoqilmaydi, chunki bu dunyoning yorug‘ini ko‘radi.
10.Kechasi yurgan esa qoqiladi, chunki yorug‘lik u bilan emas.
11.Bu so‘zlarini aytib bo‘lib, ularga yana dedi:     – Do‘stimiz Lazar uxlab qoldi. Men uni uyg‘otgani ketyapman.
12.– Hazrat, agar uxlab qolgan bo‘lsa, tuzalib ketadi, – dedi shogirdlari.
13.Iso Lazarning o‘limini nazarda tutgan edi. Shogirdlar esa Iso odatdagi uyqu to‘g‘risida gapirdi, deb o‘yladilar.
14.Keyin Iso ularga ochig‘ini aytdi:     – Lazar vafot etdi.
15.Men sizlar uchun xursandmanki, o‘sha yerda yo‘q edim, chunki bu sizlarning imon topishingizga yaraydi. Qani endi yuringlar, uning oldiga boraylik.
16.Shunda “Egiz” laqabli To‘ma boshqa shogirdlarga:     – Qani yuringlar, biz ham U bilan o‘lamiz! – dedi.
17.Iso u yerga yetib borib bildiki, Lazarning dafn qilinganiga to‘rt kun bo‘lgan ekan.
18.Baytaniya qishlog‘i Quddusdan yaqin uch chaqirimcha yerda edi.
19.Ko‘p yahudiylar Marta bilan Maryamning oldiga akasining vafoti munosabati ila tasalli berish uchun borgan edilar.
20.Marta Isoning kelayotganini eshitib, Uni kutib olgani chiqdi. Maryam esa uyda o‘tirar edi.
21.– Hazrat! – dedi Marta Isoga. – Agar Sen bu yerda bo‘lganingda edi, mening akam o‘lmas edi.
22.Ammo hozir ham bilaman, Sen Xudodan nima so‘rasang, Xudo Senga beradi.
23.– Sening akang tiriladi, – dedi Iso.
24.– Bilaman, qiyomatda, oxiratda tiriladi, – dedi Marta.
25.Iso unga dedi:     – Men tirilish va hayotdirman. Menga ishongan odam o‘lsa ham yashaydi.
26.Kimda-kim Menga ishonib yashasa, to abad o‘lmaydi. Bunga ishonasanmi?
27.– Ha, Rabbim, – dedi Marta, – Sen olamga keladigan Masih, Xudoning O‘g‘lisan, deb ishonaman.
28.Shunday dedi-yu, Marta borib singlisi Maryamni yashirincha chaqirdi.     – Ustoz shu yerda, U seni chaqiryapti, – dedi Maryamga.
29.Maryam buni eshitgach, shoshib o‘rnidan turdi-da, Isoning oldiga jo‘nadi.
30.Iso hali qishloqqa kirmagan, Marta Uni kutib olgan joyda poylab turar edi.
31.Maryam bilan uyda qolgan, unga tasalli berayotgan yahudiylar uning shoshilib o‘rnidan turib tashqariga chiqqanligini ko‘rishdi. Maryam yig‘lagani qabrga ketyapti, deb o‘ylashib, uning orqasidan ketaverishdi.
32.Maryam Iso turgan yerga yetib kelib Uni ko‘rdi-yu, oyoqlariga o‘zini tashlab:     – Hazrat! – dedi, – agar Sen shu yerda bo‘lganingda, mening akam o‘lmas edi!
33.Maryam ham, u bilan kelgan yahudiylar ham yig‘layotgan edilar. Iso buni ko‘rib, qattiq iztirobga tushdi, ko‘ngli o‘rtanib ketdi.
34.– Uni qayerga qo‘ydingizlar? – deb so‘radi.     – Borib ko‘rgin! – dedilar.
35.Isoning ko‘zi yoshlandi.
36.Yahudiylar:     – Qarang, uni naqadar sevar ekan! – deyishdi.
37.Lekin ulardan ba’zilari:     – Ko‘rning ko‘zlarini ochgan bu Kishi nahot uning o‘lmay qolishi uchun biror narsa qilolmagan bo‘lsa? – dedilar.
38.Iso tag‘in qattiq iztirob chekib, qabr oldiga keldi. Qabr bir g‘or bo‘lib, uning og‘zida tosh yotgan edi.
39.Iso:     – Toshni ko‘taringlar! – dedi. Marhumning singlisi Marta Unga:     – Hazrat, U qabrga qo‘yilganiga to‘rt kun bo‘ldi, endi hidlanib qolgan, – dedi.
40.– Agar inonsang, Xudoning ulug‘vorligini ko‘rasan, deb senga aytgan edim-ku, – dedi Iso.
41.Shunday qilib, marhum yotgan g‘or og‘zidan toshni ko‘tarib oldilar. Iso esa osmonga ko‘z tikkancha:     – Ey Ota! – dedi, – Meni eshitganing uchun Senga tashakkur bildiraman.
42.Sen Meni doimo eshitishingni bilaman-u, lekin bu so‘zlarni shu yerda turgan xalq uchun, ular Meni Sen yuborganingga ishonsin deb aytdim.
43.Shunday dedi-yu, baland ovoz bilan xitob qildi:     – Lazar, tashqariga chiq!
44.Shu payt qo‘lu oyoqlari doka bilan bog‘langan, yuzi ro‘mol bilan o‘ralgan jasad chiqib keldi.     – Uni yechintirib, qo‘yinglar, ketaversin, – dedi Iso odamlarga.
45.Maryamni yo‘qlagani kelgan yahudiylardan ko‘pi Isoning qilgan ishini ko‘rib, Unga ishonishdi.
46.Ammo ba’zilari farziylarning oldiga borib, Isoning qilganlarini aytib berishdi.
47.Shundan keyin oliy ruhoniylar va farziylar kengashga yig‘ilishdi.     – Biz nima qilaylik? Bu Odam juda ko‘p mo‘jizalar yaratib yuribdi-ku! – deyishdi o‘zaro.
48.– Agar Uni o‘z erkiga qo‘yib bersak, hamma Unga ishonib ketadi. Rimliklar kelib,  muqaddas joyimizni ham, xalqimizni ham bosib oladilar.
49.Ulardan biri, shu yili bosh oliy ruhoniy bo‘lgan Kayafa so‘z oldi:     – Sizlar hech narsani bilmaysizlar.
50.Butun millat halok bo‘lganidan ko‘ra, bitta kishi xalq uchun o‘lishi biz uchun yaxshiroq ekanini o‘ylamadingizlarmi?
51.Bu so‘zlar undan o‘zicha chiqmagan edi. U shu yili bosh oliy ruhoniy sifatida karomat qilib, Iso xalq uchun o‘lishini oldindan aytgan edi.
52.Amalda Iso yolg‘iz  yahudiy xalqi uchungina emas, balki tarqalib gumroh bo‘lgan barcha Xudo farzandlarini ham yig‘ib birlashtirish uchun o‘lishi kerak edi.
53.Shunday qilib, o‘sha kundan boshlab Isoni o‘ldirishga til biriktirdilar.
54.Iso esa endi yahudiylar orasida ochiq yurolmaydigan bo‘lib qoldi. U yerdan sahro yaqinidagi Efrayim shahriga bordi. O‘sha joyda O‘zining shogirdlari bilan qoldi.
55.Yahudiylarning Fisih bayrami yaqin edi. Mamlakatning hamma yog‘idan el-ulus bayramdan oldin poklanish uchun Quddusga borishardi.
56.Shu vaqtda Isoni izlardilar. Ma’badda yig‘ilib turganlar o‘zaro: “Qanday o‘ylaysizlar, U bayramga kelarmikan?” – deb so‘rab-surishtirar edilar.
57.Oliy ruhoniylar va farziylar esa Isoni qo‘lga olish niyatida yurib: “Kim Uning qayerdaligini bilib qolsa, xabar qilsin”, degan farmon chiqardilar.

John XII
1.Fisih bayramidan olti kun oldin Iso yana Baytaniyaga, ya’ni o‘lgan Lazarni tiriltirgan qishloqqa bordi.
2.O‘sha yerda Isoga ziyofat hozirladilar. Marta xizmat qilib yurgan edi, Lazar esa Iso bilan mehmonlar qatorida o‘tirar edi.
3.Shu payt Maryam bir shisha sof, qimmatbaho sunbul moyi olib keldi va Isoning oyoqlariga surtib, sochlari bilan Uning oyoqlarini artib quritdi. Moyning hididan uy xushbo‘y isga to‘lib ketdi.
4.Isoning shogirdlaridan biri, Unga xiyonat qiladigan Simunning o‘g‘li Yahudo Ishqariyot gap qistirib:
5.– Bu moyni uch yuz kumush tangaga sotib kambag‘allarga bo‘lib bersa bo‘lmasmidi? – dedi.
6.Bu gapni u kambag‘allarga qayishgani uchun emas, balki o‘g‘ri bo‘lgani uchun aytdi. Pul qutisi Yahudoning nazoratida edi, u qutiga solinadigan pullarni shilib ketar edi.
7.– U ayolni tinch qo‘yinglar! – dedi Iso. – Zotan u bu moyni Mening dafn kunimga saqlamoqchi edi.
8.Kambag‘allar har doim sizlar bilan birga. Men esa doim sizlar bilan birga bo‘lmayman.
9.Isoning Baytaniyada ekanligini bilib, bir talay yahudiylar u yerga keldi. Ular nafaqat Isoni, balki Iso tiriltirgan Lazarni ham ko‘rishni istardilar.
10.Oliy ruhoniylar esa Lazarni ham o‘ldirmoqchi bo‘lib kelishgan edilar.
11.Chunki ko‘pchilik yahudiylar Lazar tufayli u yerga borib, Isoga imon keltirayotgan edilar.
12.Ertasi kuni bayramga borgan ko‘pchilik xaloyiq Isoning Quddusga kelayotganini eshitib qolishdi.
13.Palma daraxti shoxlarini olib, Uni qarshi olishga chiqishdi va baland ovoz bilan:     “Najot bergin!     Xudovand nomidan kelayotgan     Isroilning Podshohi muborak!”– deb hayqirishar edi.
14.Iso bir xo‘tikni topib, unga mindi, xuddi  Tavrotda yozilganiday:
15.“Ey Sion qizi, qo‘rqma!     Sening Podshohing xo‘tikka minib keladur”.
16.Isoning shogirdlari avval bunga tushunmadilar. Faqat Iso O‘z ulug‘vorligiga erishgandan so‘nggina ular bu oyatning U haqda yozilganini va xalq xuddi oyatdagidek qilganini esladilar.
17.Iso bilan yurayotgan ko‘pchilik xalq esa Iso Lazarni qabrdan chaqirib tiriltirdi, deb guvohlik berayotgan edi.
18.Iso bunday ajoyib mo‘jizani yaratganini xalq eshitgan edi, shuning uchun ham Uni ochiq chehra bilan kutib olayotgan edilar.
19.Farziylar esa bir-biriga:     – Ko‘ryapsizmi, endi hech narsa qilolmayapsizlar. Butun dunyo Uning ortidan bormoqda! – deyishardi.
20.Sig‘inish uchun bayramga kelganlar orasida ba’zi yunonlar bor edi.
21.Ular Jalilaning Baytsayda shahridan bo‘lgan Filipning oldiga borib o‘tindilar:     – Taqsir, biz Isoni ko‘rmoqchi edik.
22.Filip borib bu haqda Idrisga aytdi; keyin Idris bilan Filip ikkalasi Isoning oldiga borib, Unga aytishdi.
23.Iso ularga shunday javob qaytardi:     – Inson O‘g‘li ulug‘lanadigan vaqt-soat keldi.
24.Sizlarga rostini aytay: agar bug‘doyning doni yerga tushib o‘lmasa, u bir donligicha qoladi. Agarda o‘lsa, ko‘p hosil beradi.
25.Kim o‘z jonini sevsa, uni yo‘qotadi. Kim bu dunyoda o‘z jonini ayamasa, uni abadiy hayot uchun saqlab qoladi.
26.Agar kim Menga xizmat qilsa, Mening izimdan yursin. Men qayerda bo‘lsam, xizmatchim ham u yerda bo‘ladi. Kim Menga xizmat qilsa, Otam uni hurmat qiladi.
27.Endi esa yuragim siqilyapti, Men nima ham desam ekan? “Ey Otam, Meni ushbu vaqt-soatdan qutqaz” deymi? Vaholanki, men shu vaqt-soat uchun kelganman.
28.Ey Ota, O‘z nomingni ulug‘lagin!     Iso shunday deyishi bilanoq osmondan:      – Men uni ulug‘laganman va bundan keyin ham ulug‘layman, – degan sado keldi.
29.U yerda turgan omma buni eshitib, momaqaldiroq deb o‘yladi.     – Yo‘q, Unga farishta gapirdi! – deyishdi boshqalari.
30.Bunga javoban Iso aytdi:     – Bu sado Men uchun emas, sizlar uchun bo‘ldi.
31.Hozir bu dunyo hukm qilinadi, hozir bu dunyoning hokimi tashqariga chiqarib haydaladi.
32.Men yerdan yuqoriga ko‘tarilganimda, hammani O‘zimga jalb qilaman.
33.Ushbu so‘zlarni Iso O‘zining qay yo‘l bilan o‘lishini bildirish maqsadida aytgan edi. Xalq bunga javoban dedi:
34.– Biz Tavrotda, Masih abadiy turadi, deb eshitganmiz. Qanday qilib Sen: Inson O‘g‘li yuqoriga ko‘tarilishi kerak, deb aytyapsan? Kim bu Inson O‘g‘li?
35.Iso ularga aytdi:     – Yana qisqa bir muddat nur sizlar bilan bo‘ladi. Nur borida yuringlar, tag‘in zulmat sizlarni qamrab olmasin. Zulmatda yuradigan kishi qayerga ketayotganini bilmaydi.
36.Hozircha nurga egasizlar, nurga ishoninglar, toki nur ahli bo‘linglar.     Bularni aytib bo‘lgach, Iso uzoqlashib ketdi va xalqning ko‘zidan yashirindi.
37.Iso ommaning ko‘z o‘ngida shuncha ko‘p ibratli mo‘jizalar yaratgan bo‘lsa ham, ular Isoga ishonmas edilar.
38.Shu tariqa Isha’yo payg‘ambarning aytgan so‘zi bajo bo‘ldi:     “Yo Xudoyo Xudovand!     Bergan xabarimizga kim ham ishondi?     Xudovandning qudrati kimga oshkora bo‘ldi?”
39.Ular ana shu sababdan ishona olmadilar. Isha’yo payg‘ambar yana aytganidek:
40.“Bu xalq o‘z ko‘zlarini ko‘r qildi,     O‘z dillarini tosh qildi.     Ko‘zlari ila ko‘rmaydilar,     Dillari ila fahmlamaydilar,     Men ularni shifolashim uchun,     Menga qaytib kelmaydilar”.
41.Isha’yo payg‘ambar Masihning ulug‘vorligini oldindan ko‘rib, U to‘g‘rida shularni so‘zlagan edi.
42.Shunga qaramasdan, boshliqlarning ham ko‘plari Isoga imon keltirayotgan edilar. Faqat ibodatxonadan haydalishdan qo‘rqib, ular farziylar oldida tan olmas edilar.
43.Chunki boshliqlarga Xudoning maqtovidan ko‘ra insonning maqtovi xush yoqardi.
44.Iso xitob qilib dedi: “Menga ishongan odam Menga emas, balki Meni Yuborganga ishongan bo‘ladi.
45.Meni ko‘rgan odam Meni Yuborganni ko‘rgan bo‘ladi.
46.Menga ishongan har bir kishi zulmatda qolmasin, deb Men dunyoga nur bo‘lib kelganman.
47.Kim Mening so‘zlarimni eshitib ishonmasa, uni Men ayblamayman. Men dunyoni ayblash uchun emas, balki qutqarish uchun kelganman.
48.Meni rad qilib, so‘zlarimni qabul qilmagan odamning hakami bor – uni oxiratda Mening aytgan kalomim hukm qiladi.
49.Men O‘z nomimdan so‘zlaganim yo‘q. Aksincha, Meni yuborgan Otam nima aytishimni, qanday so‘zlashimni Menga amr etgan.
50.Uning amri esa abadiy hayotdir, deb bilaman. Xullas, Men nimaiki gapirayotgan bo‘lsam, Otamning Menga aytganlarini gapiryapman”.

John XIII
1.Fisih bayramiga oz qolgan edi. Iso bu olamdan Otasi oldiga o‘tish vaqt-soati kelganini bilar edi. U bu olamdagi O‘zinikilarni sevar edi, ularni oxirigacha sevdi.
2.Kechki ovqat payti edi. Simunning o‘g‘li Yahudo Ishqariyotning diliga iblis allaqachon Isoga xiyonat qilish niyatini solgan edi.
3.Iso bo‘lsa, Otasi hamma narsani Uning qo‘liga berganini bilar edi, O‘zi Xudo huzuridan chiqib, yana Xudo huzuriga qaytayotganini ham bilar edi.
4.Shunday qilib, Iso ovqatdan so‘ng ustki kiyimini yechib tashladi, sochiqni olib beliga bog‘ladi.
5.Keyin obdastaga suv quyib, shogirdlarining oyoqlarini yuvishga tushdi. Beliga bog‘lagan sochiq bilan ularning oyoqlarini artib quritdi.
6.Iso Simun Butrusning oldiga keldi.     – Rabbim, nahot oyoqlarimni Sen yuvsang?! – dedi Butrus.
7.– Men hozir nima qilishimni sen bilmaysan. Keyinchalik tushunasan, – dedi Iso unga javoban.
8.– Mening oyoqlarimni ikki dunyoda ham yuvmaysan! – dedi Butrus.     – Agar seni yuvmasam, Men bilan ulushing bo‘lmaydi, – dedi Iso.
9.Shunda Simun Butrus:     – Rabbim, faqat oyoqlarimnigina emas, qo‘llarimni, boshimni ham yuvib qo‘y! – dedi.
10.Iso unga:     – Cho‘milgan odam tamoman pokdir, endi uning oyog‘ini yuvsa, bas. Sizlar ham poksizlar, ammo hammangiz emas, – dedi.
11.Iso O‘ziga xoinlik qiladigan odamni bilar edi, shuning uchun “Hammangiz pok emassizlar”, dedi.
12.Shogirdlarining oyoqlarini yuvib bo‘lgach, Iso tag‘in ustki kiyimini kiyib, yonboshladi. Shogirdlariga aytdi:     – Men sizlarga nima qilganimni angladinglarmi?
13.Sizlar Meni Ustozimiz va Rabbimiz deb ataysizlar va to‘g‘ri qilasizlar, chunki Men xuddi shundayman.
14.Shunday qilib, agar Men Rabbingiz va Ustozingiz bo‘la turib oyoqlaringizni yuvgan bo‘lsam, sizlar ham bir-biringizning oyoqlaringizni yuvishingiz qarzdir.
15.Men sizlarga nima qilgan bo‘lsam, sizlar ham o‘shani qilishingiz kerak. Men sizlarga o‘rnak ko‘rsatdim.
16.Sizlarga rostini aytayin: qul o‘zining xo‘jayinidan yuqori turmas, elchi ham uni yuborgandan ulug‘ bo‘lmas.
17.Agar gapimni uqqan bo‘lsangiz, bunga amal qilinglar va baxtli bo‘lasizlar!
18.– Men hammangiz haqingizda aytmayapman, –  davom etdi Iso, – Men tanlagan kishilarimni bilaman. Zaburda: “Non-namagimni yegan do‘stim Menga qarshi tovonini ko‘tardi”, – deb yozilgan. Bu oyat bajo bo‘lishi kerak.
19.Hozirdan, bu voqealar sodir bo‘lmasidan oldin, men sizlarga aytyapman, toki bu voqealar sodir bo‘lganda, Men – O‘sha ekanligimga ishoninglar.
20.Sizlarga rostini aytay: Men yuborgan kishini qabul qilgan Meni qabul qilgan bo‘ladi. Meni qabul qilgan esa Meni Yuborganni qabul qilgan bo‘ladi.
21.Iso bularni aytdi-yu, ko‘ngli g‘ash tortdi. Endi ochiqdan-ochiq so‘zlay boshladi:     – Sizlarga rostini aytayin, sizlardan bir kishi Menga xiyonat qiladi.
22.Shogirdlari esa U kimni nazarda tutayotganini bilolmay, gangib bir-biriga qarab turar edilar.
23.Shogirdlaridan biri Isoning bag‘riga bosh qo‘yib yonboshlar edi; Iso uni sevar edi.
24.Unga Simun Butrus: “Iso kim haqida gapiryapti, so‘ra-chi”, deb imo-ishora qildi.
25.Shunda u Isoning ko‘ksiga yaqinroq engashib:     – Rabbim, u kim? – deb so‘radi.
26.Iso javob berdi:     – Men bir burda nonni botirib kimga bersam, u o‘shadir, – dedi. So‘ng burda nonni botirib, Simun o‘g‘li Yahudo Ishqariyotga berdi.
27.Yahudo burdani olar-olmas, shayton uning ichiga kirib oldi.     – Qiladiganingni tezroq qil, – dedi unga Iso.
28.Dasturxon atrofidagilardan hech kim nima uchun Iso bu so‘zlarni Yahudoga aytganini tushunmadi.
29.Pul qutisi Yahudoda bo‘lgani sababli, ba’zilari Iso unga: “Bayram uchun bizga kerak bo‘ladigan narsalarni sotib ol”, yoki “Kambag‘allarga bir nima ber”, deyapti deb o‘ylardilar.
30.Yahudo esa o‘sha burda nonni olgan hamon tashqariga chiqib ketdi. Tun cho‘kkan edi.
31.Yahudo chiqib ketgach, Iso dedi:     – Hozir Inson O‘g‘li ulug‘landi, Xudo ham Inson O‘g‘li orqali ulug‘landi.
32.Inson O‘g‘li Xudoni ulug‘lagani uchun, Xudo ham O‘zicha Inson O‘g‘lini ulug‘laydi, ha, Uni tez orada ulug‘laydi.
33.Bolalarim! Endi Men sizlar bilan uzoq bo‘lmayman. Meni qidirasizlar. Yahudiy  mansabdorlariga aytgan edim, sizlarga ham aytyapman: Men boradigan joyga sizlar borolmaysizlar.
34.Sizlarga yangi buyruq beryapman: bir-biringizni sevinglar. Men sizlarni qanday sevgan bo‘lsam, sizlar ham bir-biringizni shunday sevinglar.
35.Agar orangizda muhabbat hukmron bo‘lsa, sizlar Mening shogirdlarim ekaningizni hamma shundan bilib oladi.
36.Simun Butrus Isoga dedi:     – Rabbim, Sen qayerga ketyapsan?     – Endi Men boradigan joyga sen orqamdan borolmaysan, keyinchalik borarsan, – dedi unga Iso.
37.– Rabbim, – dedi Butrus, – Nega endi Sening orqangdan borolmas ekanman? Men Sen uchun jonimni fido qilaman!
38.Iso javob berdi:     – Men uchun joningni fido qilasanmi-ya? Senga rostini aytsam, xo‘roz qichqirmasdanoq, sen Mendan uch marta tonasan!

John XIV
1.Iso shogirdlariga dedi:     – Yuragingiz g‘ash bo‘lmasin. Xudoga ishoning, Menga ham ishoningiz!
2.Otamning uyida maskan ko‘p. Shunday bo‘lmasa edi, Men sizlarga joy tayyorlagani ketyapman, deb aytarmidim?
3.Mana, Men borib sizlarga joy tayyorlaymanu, yana kelib, Men bo‘lgan joyda bo‘lishingiz uchun sizlarni oldimga olib ketaman.
4.Men boradigan joyni sizlar bilasizlar, yo‘lni ham bilasizlar.
5.– Rabbim! – dedi Unga To‘ma, – Qayerga borishingni bilmaymiz-ku, yo‘lni ham qanday bila olamiz?
6.Iso unga dedi:     – Men yo‘l, haqiqat va hayotdirman. Mensiz hech kim Otaning oldiga borolmaydi.
7.Agar Meni bilsangiz, Otamni ham bilasizlar. Bundan buyon Uni bilasizlar, Uni ko‘rgansizlar.
8.Filip Isoga dedi:     – Rabbiy, bizlarga Otani ko‘rsat, shu biz uchun yetarli!
9.– Filip, – dedi unga Iso, – Men shuncha vaqtdan beri sizlar bilan birgaman-u, Meni tanimaysanmi? Meni ko‘rgan Otamni ko‘rgan bo‘ladi. Endi sen qanday qilib, “Otani bizlarga ko‘rsat”, deyapsan?
10.Men Otamda hozirman, Otam esa Menda hozir, sen bunga ishonmaysanmi? Men sizlarga O‘zimdan to‘qib gapirmayapman, balki Menda hozir bo‘lib turgan Otam O‘z ishlarini bajarmoqda.
11.Menga ishoninglar; Men Otamda va Otam Menda hozirdir. Bordiyu bunga ham ishonmasangizlar, aqalli bajarayotgan ishlarimning o‘zi orqali Menga ishoninglar.
12.Sizlarga rostini aytayin: Menga ishongan kishi Men qilayotgan ishlarni o‘zi qiladi va hatto bundan kattarog‘ini ham qiladi. Zero Men Otamning oldiga ketyapman.
13.Mening nomimdan Otadan biror narsa so‘rasangizlar, uni bajo keltiraman, toki Ota O‘z O‘g‘li orqali ulug‘lansin.
14.Ha, Mening nomim uchun nima so‘rasangizlar, Men uni bajo keltiraman.
15.– “Agar Meni sevsangizlar, amrlarimga amal qilinglar.
16.Men Otamga murojaat qilaman va U to abad sizlar bilan qoladigan boshqa Yupatuvchini yuboradi.
17.Bu Yupatuvchi – Haqiqat Ruhidir. Dunyo Uni qabul qila olmaydi, chunki Uni na ko‘radi, na biladi. Sizlar esa Uni bilasizlar, chunki U sizlar bilan doim birgadir, U ichingizda yashaydi.
18.Sizlarni yetim qoldirmayman, yana oldingizga qaytib kelaman.
19.Birozdan keyin dunyo Meni boshqa ko‘rmaydi. Ammo sizlar Meni ko‘rasizlar; Men hayot bo‘lganim uchun, sizlar ham yashaysizlar.
20.Men Otamda, sizlar Menda va Men sizlarda hozir ekanimni o‘sha kunda fahmlaysizlar.
21.Kim Mening amrlarimni bilsa-yu, ularga amal qilsa, u Meni sevadi. Kim Meni sevsa, Otam ham uni sevadi. Men ham uni sevaman va O‘zimni unga ko‘rsataman”.
22.Ishqariyot bo‘lmagan boshqa Yahudo Isoga dedi:     – “Rabbim, bu qanaqasi, Sen O‘zingni dunyoga emas, bizga ko‘rsatmoqchisan?”
23.Iso unga shunday javob berdi:     – “Kim Meni sevsa, Mening so‘zimga amal qiladi. Otam ham uni sevadi. Biz uning huzuriga kelib, O‘zimizga maskan yaratamiz.
24.Meni sevmagan kishi so‘zlarimga amal qilmaydi. Sizlar tinglayotgan so‘z Meniki emas, balki Meni yuborgan Otamnikidir.
25.Buni, Men sizlar bilan ekanman, aytdim.
26.O‘sha Yupatuvchi, ya’ni Mening nomimdan Otam yuboradigan Muqaddas Ruhning O‘zi sizlarga hammasini o‘rgatadi, Mening sizlarga aytgan hamma so‘zlarimni U yodingizga tushiradi”.
27.“Men sizlarga tinchlik qoldiryapman; O‘z tinchligimni sizlarga beryapman. Men bergan tinchlik dunyo bergan tinchlikka o‘xshamaydi. Yuragingiz siqilmasin, hadiksiramanglar.
28.Sizlarga aytganimni eshitdingizlar: Men sizlardan ketib, yana qaytaman. Agar Meni sevganingizda edi, Otam oldiga ketyapman deganimga quvonar edingizlar. Zero Otam Mendan ulug‘dir.
29.Bu hodisalar sodir bo‘lganda ishoninglar deb, hali sodir bo‘lmasdan oldin Men bu haqda sizlarga aytdim.
30.Sizlar bilan so‘zlashishga uncha ko‘p vaqtim qolmadi. Chunki bu dunyoning hokimi kelyapti, Menga esa u mutlaqo hokim emas.
31.Lekin dunyo bilsinki, Men Otamni sevaman, Otam Menga neki buyurgan bo‘lsa, xuddi shuni bajaraman. Qani, turinglar, bu yerdan keta qolaylik”.

John XV
1.“Men haqiqiy tokman, Otam esa Bog‘bondir.
2.Mendagi hosil bermaydigan har bir novdani U kesib tashlaydi. Hosil beradigan har bir novdani esa, yana ko‘proq hosil bersin deb, xomtok qilib tozalaydi.
3.Mening sizga aytgan so‘zim orqali sizlar hozirdan tozasizlar.
4.Men bilan aloqada bo‘linglar, shunda Men sizlar bilan aloqada bo‘laman. Tokda qolmagan novda o‘z-o‘zidan hosil berolmaydi; shu singari, agar sizlar Men bilan aloqada qolmasangizlar, hosil berolmaysizlar.
5.Men – tok, sizlar – novdasizlar. Kim Men bilan aloqada bo‘lib, Men u bilan aloqada bo‘lsam, u ko‘p hosil beradi. Mensiz hech narsa qilolmaysizlar.
6.Kim Men bilan aloqani uzsa, novda kabi tashlab yuboriladi va quriydi. Bunday novdalarni esa terib, o‘tga uloqtirib yondirishadi.
7.Agar siz Men bilan aloqada bo‘lib, so‘zlarimni qalbingizga jo qilsangizlar, istaganingizni so‘ranglar, erishasizlar.
8.Sizlar ko‘p hosil bersangiz, Otam ulug‘lanadi, sizlar esa Mening shogirdlarim bo‘lasizlar”.
9.“Otam Meni qanday sevgan bo‘lsa, Men ham sizlarni shunday sevdim. Mening muhabbatimga sodiq qolinglar.
10.Men Otamning amrlariga amal qilib, Uning muhabbatiga sodiq qolganman. Xuddi shu singari sizlar ham, agar Mening amrlarimga amal qilsangizlar, muhabbatimga sodiq qolasizlar.
11.Mening shodligim sizlarga o‘tsin va ko‘nglingiz quvonchlarga to‘lsin deb, Men bu so‘zlarni sizlarga aytdim.
12.Mening amrim shu: Men sizlarni qanday sevgan bo‘lsam, sizlar ham bir-biringizni shunday sevinglar.
13.Kim o‘z jonini do‘stlari uchun bag‘ishlasa, bundan ortiq sevgi yo‘q.
14.Agar sizlar buyurganlarimni bajo keltirsangizlar, Mening do‘stlarim bo‘lasizlar.
15.Men sizlarni endi qul deb atamayman. Qul xo‘jayini nima qilishini bilmaydi. Sizlarni do‘stlarim deyman, chunki Otamdan eshitgan hamma narsani sizlarga bildirdim.
16.Sizlar Meni emas, Men sizlarni tanladim. Borib hosil beringlar va hosilingiz boqiy bo‘lsin, deb sizlarni tanladim. Shunday qilib, Mening nomimdan Otadan nimaiki so‘rasangizlar, U sizlarga beradi.
17.Xullas, sizlarga buyrug‘im shu: bir-biringizni sevinglar!”
18.“Agar dunyo sizlardan nafratlanayotgan bo‘lsa, bilingizkim, sizlardan ilgari Mendan nafratlangan.
19.Sizlar bu dunyoniki bo‘lsangiz edi, dunyo sizlarni o‘ziniki kabi sevar edi. Holbuki, sizlar bu dunyoniki emassizlar; Men sizlarni dunyodan tanlab oldim. Ana shu sababdan dunyo sizlardan nafratlanadi.
20.Qul o‘z xo‘jayinidan yuqori bo‘lmas, degan so‘zimni eslanglar. Agar Meni quvg‘in qilgan bo‘lsalar, sizlarni ham quvg‘in qiladilar. Agar Mening so‘zlarimga rioya qilgan bo‘lsalar, sizlarnikiga ham rioya qiladilar.
21.Odamlar sizlarga neki qilsalar, Mening nomim uchun qiladilar; chunki Meni Yuborganni tanimaydilar.
22.Agar Men kelib ularga aytmaganimda edi, ularda gunoh bo‘lmas edi. Endi bo‘lsa gunohlari uzrsiz qoldi.
23.Mendan nafratlangan Otamdan ham nafratlangan bo‘ladi.
24.Agar Men ular orasida boshqalar sira qilmagan ishlarni namoyon qilmaganimda edi, ularda gunoh bo‘lmas edi. Endi bo‘lsa ishlarimni ko‘rdilar-u, Mendan ham, Otamdan ham nafratlandilar.
25.Bu esa ularning Tavrotdagi: “Mendan nohaq nafratlandilar”, – degan oyat bajo bo‘lishi uchun sodir bo‘ldi.
26.Otam huzuridan Men sizlarga yuboradigan Yupatuvchi, ya’ni Otam nazdidan chiquvchi Haqiqat Ruhi kelgach, U Men to‘g‘rimda guvohlik beradi.
27.Sizlar ham guvohlik berasizlar, chunki boshdanoq Men bilan birgasizlar”.

John XVI
1.“Men bularni sizlar vasvasaga tushmanglar, deb aytdim.
2.Sizlarni ibodatxonadan haydab yuboradilar. Hatto shunday zamon keladiki, sizlarni o‘ldirayotgan har bir kishi bu bilan Xudoga xizmat qilyapman, deb o‘ylaydi.
3.Bu ishlarni Otamni ham, Meni ham tanimaganlari uchun qiladilar.
4.Bularni sizlarga hozirdan ma’lum qilib qo‘yyapman, toki o‘sha vaqt-soat kelganda, so‘zlarimni esga olinglar.     Avvaldan sizlarga bularni aytishimga hojat yo‘q edi, chunki sizlar bilan birga edim.
5.Endi esa Meni Yuborganning oldiga ketyapman. Lekin orangizdan hech kim Mendan: “Qayerga ketyapsan?” deb so‘ramayapti.
6.Bularni sizlarga aytganim uchun, dilingiz g‘am-qayg‘uga botgan.
7.Ammo sizlarga haqiqatni aytaman, Mening ketishim siz uchun foydalidir. Agar Men ketmasam, Yupatuvchi oldingizga kelmaydi. Agarda ketsam, Uni oldingizga yuboraman.
8.U esa kelib, gunoh, adolat va hukm xususida dunyoning xato qilganini fosh qiladi.
9.Dunyoning gunohi shundan iboratki, odamlar Menga ishonmaydilar.
10.Ilohiy adolat shundaki, Men Otamning oldiga ketyapman va sizlar Meni boshqa ko‘rmaysizlar.
11.Ilohiy hukm esa shundan dalolat beradiki, bu dunyoning hokimi hukm qilingan.
12.Sizlarga yana aytadiganlarim ko‘pu, lekin endi ichingizga sig‘dirolmaysizlar.
13.Muqaddas Haqiqat Ruhi kelgach, U sizlarni butun haqiqat yo‘liga boshlaydi. U O‘zicha gapirmaydi, neki eshitsa, o‘shani so‘zlab beradi, U kelajak haqida sizlarga xabar qiladi.
14.U Mendan eshitgan narsalarni sizlarga ma’lum qiladi, shu bilan Meni ulug‘laydi.
15.Otam ega bo‘lgan hamma narsa Menikidir. Ana shu sababdan, U Mendan eshitgan narsalarni sizlarga ma’lum qiladi, deb aytdim.
16.Ko‘p o‘tmay, sizlar Meni ko‘rolmay qolasizlar, yana ko‘p o‘tmay, ko‘rasizlar. Chunki Men Otamning oldiga ketyapman”.
17.Shu paytda Isoning shogirdlari biri ikkinchisiga:     – Ajabo, U bizga nima deyapti o‘zi? “Ko‘p o‘tmay Meni ko‘rolmay qolasizlar, yana ko‘p o‘tmay ko‘rasizlar”, dedi. “Otamning oldiga ketyapman”, deb ham aytdi.
18.“Ko‘p o‘tmay” deyishi bilan nima demoqchi ekan, biz anglay olmadik, – der edilar.
19.Iso shogirdlari O‘zidan gap so‘ramoqchi bo‘lganliklarini payqadi va so‘z oldi:     – Ko‘p o‘tmay Meni ko‘rolmay qolasizlar, yana ko‘p o‘tmay ko‘rasizlar, deb Men sizlarga aytdim-ku, nahotki bu gapimni muhokama qilyapsizlar?
20.Sizlarga rostini aytayin: sizlar yig‘lab dod-faryod qilasizlar, dunyo esa quvonadi. Sizlar qayg‘urasiz, lekin qayg‘ungiz shodlikka aylanadi.
21.Oyi to‘lgan ayol dard bilan tug‘adi. Ammo bola tug‘ilgandan keyin, dunyoga odamzod keldi deb quvonadi va chekkan dardini unutib yuboradi.
22.Shunga o‘xshash, sizlar ham endi g‘am-qayg‘u chekyapsizlar. Lekin Men sizlarni yana ko‘raman va yuragingiz quvonchga to‘ladi. Quvonchingizni esa sizlardan hech kim tortib olmaydi.
23.O‘sha kuni Mendan hech narsa so‘ramaysizlar. Sizlarga rostini aytayin: agar Mening nomimdan Otadan nima so‘rasangizlar, O‘zi sizlarga beradi.
24.Hozirgacha Mening nomimdan Otadan biron narsa so‘ramadingizlar. So‘ranglar, erishasizlar va quvonchingiz kamol topadi.
25.– Shu vaqtgacha sizlarga ramz bilan gapirib keldim. Lekin shunday bir vaqt keladiki, endi sizlarga ramz bilan gapirmay, Otam haqida ochiqdan-ochiq xabar qilaman.
26.O‘sha kuni istaganingizni Mening nomimdan so‘raysizlar. Men esa sizlar uchun Otamdan iltimos qilaman, deb aytmayapman.
27.Otamning O‘zi sizlarni sevadi, chunki sizlar Meni sevib, Xudo huzuridan chiqqanimga ishondingizlar.
28.Men Otamning huzuridan chiqib, dunyoga keldim. Endi yana dunyoni tark etib, Otamning oldiga ketmoqdaman.
29.– Mana, hozir Sen ochiq so‘zlayapsan, hech ramz qo‘llamayapsan, – deyishdi shogirdlar Isoga.
30.– Hozir ko‘rib turibmizki, Sen hammasini bilasan. Biron-bir kishining savol berishiga ham muhtoj emassan. Ana shuning uchun biz Sen Xudo huzuridan chiqqaningga ishonamiz.
31.– Endi ishonasizlarmi? – dedi Iso ularga.
32.– Mana, har biringiz o‘z tomoningizga to‘zib, Meni yolg‘iz qoldiradigan vaqt-soat keladi va hatto keldi ham. Biroq Men yolg‘iz emasman, chunki Otam Men bilandir.
33.Bularni sizlarga Menda xotirjam bo‘lishingiz uchun aytdim. Dunyoda qayg‘u-alam chekasizlar; lekin dadil bo‘linglar, Men dunyoni yengdim.

John XVII
1.Shu gaplardan keyin Iso ko‘zlarini osmonga tikib, dedi:     “Ey Ota! Vaqt-soati keldi. O‘g‘ling Seni ulug‘lashi uchun Sen ham O‘z O‘g‘lingni ulug‘lagin.
2.Sen Unga butun bashariyat ustidan hokimlikni berding; Sen Unga bergan odamlarning hammasiga U abadiy hayot ato qiladi.
3.Abadiy hayot esa Seni – tanho Haq Xudoni hamda Sen yuborgan Iso Masihni tanib-bilishdan iboratdir.
4.Sen Menga topshirgan vazifani Men ado etib, yer yuzida Seni ulug‘ladim.
5.Dunyo yaratilishidan avval Men Sening huzuringda ulug‘vor edim. Endi, ey Ota, O‘z huzuringdagi o‘sha ulug‘vorlikni Menga tag‘in ato qilgin.
6.Sen dunyodan Menga bergan odamlarga Sening ismingni izhor qildim. Ular Seniki edilar va Sen ularni Menga berding. Ular esa Sening kalomingga amal qildilar.
7.Ular endi tushunib oldilar: Sen Menga nima bergan bo‘lsang, hammasi Sendan ekan.
8.Menga bergan kalomlaringni ularga topshirdim. Ular esa kalomlaringni qabul qilib, Men Sening huzuringdan chiqqanligimni chinakamiga tushundilar, Meni Sen yuborganingga ishondilar.
9.Men ular uchun so‘rayman; dunyo uchun emas, balki Menga berganlaring uchun so‘rayman. Chunki ular Senikidir.
10.Zotan Meniki bo‘lgan hamma – Seniki, Seniki esa – Menikidir. Shu tariqa Mening ulug‘vorligim ular orqali zohir bo‘ladi.
11.Bundan so‘ng Men bu dunyoda bo‘lmayman, Sening huzuringga qaytyapman. Ular esa bu dunyoda qoladilar. Ey Muqaddas Ota! Menga kimni bergan bo‘lsang, O‘z noming bilan asrab qolgin, toki ular ham Bizday bir bo‘lsinlar.
12.Men ular bilan bo‘lganimda, Sening noming bilan ularni asrar edim. Ha, Menga bergan odamlarning hammasini omon saqladim. Faqat oyat bajo bo‘lsin deb, peshanasiga halokat yozilgan odamdan boshqa ulardan hech kim halok bo‘lmadi.
13.Endi esa Sening oldingga boray deb turibman. Mening shodligim ularga o‘tib dillarini butunlay to‘ldirsin, deb bularni hali dunyoda bo‘lganimda aytyapman.
14.Men ularga Sening kalomingni topshirdim. Dunyo esa ulardan nafratlandi. Chunki Men dunyodan bo‘lmaganim kabi, ular ham dunyodan emaslar.
15.Endi ularni dunyodan olishingni emas, balki yovuz shaytondan saqlashingni so‘rayapman.
16.Men bu dunyodan bo‘lmaganim kabi, ular ham bu dunyodan emaslar.
17.Ularni haqiqating bilan muqaddas qilgin. Sening kaloming – haqiqatdir.
18.Sen Meni dunyoga yuborgan eding, Men ham ularni dunyoga yubordim.
19.Ular haqiqiy muqaddas bo‘lsin deb, Men O‘zimni ular uchun bag‘ishlayman.
20.Men faqat ular uchungina so‘ramayman, balki ularning gapi bo‘yicha Menga imon keltiradiganlar uchun ham so‘rayman:
21.Hammalari bir bo‘lishsin. Ey Ota, Sen Menda va Men Senda hozir bo‘lganimizga o‘xshab, ular ham Bizda hozir bo‘lib, bir bo‘lishsin. Shu tariqa dunyo Meni Sen yuborganingga inonsin.
22.Menga ato qilgan ulug‘vorligingni ularga berdim, toki biz bir bo‘lganimizdek, ular ham bir bo‘lishsin.
23.Sen Menda, Men esa ularda hozir bo‘lib, mukammal birlikka erishsinlar. Natijada, dunyo Meni Sen yuborganingni tan olsin, Meni qanday sevsang, Menikilarni ham shunday sevganingni dunyo bilsin.
24.Ey Ota! Sen Menga bergan odamlar Men bilan bir joyda bo‘lishini xohlayman. Sen Menga ato qilgan ulug‘vorlikni ular ham ko‘rib tursin, dunyoni yaratmasdan avvaloq Sen Meni qanday sevganingni ular bilsin.
25.Ey odil Ota! Dunyo Seni bilmasa ham, Men Seni bilaman. Bular ham Meni Sen yuborganingni bilib oldilar.
26.Sening nomingni ularga bildirganman va yanada bildiraman. Menga bog‘lagan muhabbating ulardan o‘rin olsin, Men ham ulardan o‘rin olayin”.

John XVIII
1.Bu so‘zlarni aytgandan so‘ng, Iso O‘z shogirdlari bilan u yerdan chiqib, Qidron soyligining narigi bo‘yiga o‘tdi. O‘sha yerda bir bog‘ bor edi. Iso shogirdlari bilan boqqa kirdi.
2.Isoning xoini Yahudo ham o‘sha joyni bilar edi, chunki Iso shogirdlari bilan u yerda tez-tez uchrashib turar edi.
3.Shunday qilib, Yahudo bir to‘da askarlarni hamda oliy ruhoniylar va farziylar tomonidan yuborilgan mirshablarni olib, u yerga keldi. Qo‘llarida mash’alu fonuslar, qurol-yarog‘lar bor edi.
4.Iso O‘z boshiga keladigan hamma narsani bilar edi. U odamlarga peshvoz chiqib, so‘radi:     – Kimni qidiryapsizlar?
5.– Nosiralik Isoni, – deb javob berishdi ular.     – U Menman, – dedi Iso.     Isoning xoini Yahudo ularning o‘rtasida turgan edi.
6.Iso “U Menman” deyishi bilanoq, ular orqaga tislanib, yerga yiqilishdi.
7.Iso ulardan yana so‘radi:     – Kimni qidiryapsizlar?     – Nosiralik Isoni, – dedilar.
8.– Sizlarga aytdim-ku, U Menman. Agar Meni qidirayotgan bo‘lsangizlar, shularni qo‘yib yuboringlar, ketaverishsin, – dedi ularga Iso.
9.Uning ilgari: “Sen Menga bergan kishilardan hech birining halok bo‘lishiga yo‘l qo‘ymadim”, degan so‘zlari shu bilan bajo bo‘ldi.
10.Shu onda Simun Butrus yonidagi qilichini qinidan sug‘urdi-da, oliy ruhoniyning qaroliga bir urib, o‘ng qulog‘ini uzib yubordi. Qarolning ismi Malik edi.
11.Iso Butrusga:     – Qilichingni qiniga solib qo‘y! Nahotki Menga Otam bergan taqdir sharobini ichmasam? – dedi.
12.Shu zahoti askarlar bilan bo‘linma qo‘mondoni va yahudiy  mansabdorlarining qarollari Isoni ushlab, bog‘lab qo‘yishdi.
13.Uni oldin Hanan oldiga olib kelishdi. Hanan shu yilgi bosh oliy ruhoniy bo‘lgan Kayafaning qaynatasi edi.
14.Bu – yahudiy  mansabdorlariga: “Xalq uchun bitta kishining o‘lishi yaxshiroq”, deb maslahat bergan Kayafa edi.
15.Isoning orqasidan Simun Butrus va yana boshqa bir shogird ergashib borishar edi. Bu shogird oliy ruhoniyga tanish edi, u Iso bilan bemalol oliy ruhoniyning hovlisiga kirdi.
16.Butrus esa tashqarida, eshikning oldida turardi. Keyinroq oliy ruhoniyga tanish bo‘lgan shogird yana tashqariga chiqdi-da, darvozabon ayolga biror narsa deb, Butrusni ichkariga olib kirdi.
17.Shunda darvozabon cho‘ri Butrusdan:     – Sen ham U Odamning shogirdlaridan emasmisan? – deb so‘radi.     – Yo‘q! – dedi Butrus.
18.Havo sovuq bo‘lgani uchun u yerda turgan qarollar bilan mirshablar ko‘mir yoqib, isinayotgan edilar. Butrus ham ular bilan isinib turar edi.
19.Shu paytda oliy ruhoniy Isoga O‘z shogirdlari va ta’limotiga taalluqli savollar berar edi.
20.Iso unga javob berdi:     – Men elu olamga ochiq so‘zladim. Har doim yahudiylar yig‘iladigan ibodatxonalarda va ma’badda ta’lim berib yurdim, hech yashirincha gap aytmadim.
21.Nega Meni so‘roq qilyapsan? Mening nutqlarimni eshitganlardan so‘rab bilgin, gapirganlarimni ular bilsa kerak.
22.Iso bularni aytib bo‘lgan ham ediki, yaqin turgan mirshablardan biri:     – Oliy ruhoniyga ham shunday javob berasanmi? – dedi-yu, Isoning yuziga tushirdi.
23.Iso bunga javoban:     – Agar Men yomon gap gapirgan bo‘lsam, yomonligini ko‘rsat. Agar to‘g‘ri aytgan bo‘lsam, nega Meni urasan? – dedi.
24.Shundan keyin Hanan Isoni bog‘langan holda oliy ruhoniy Kayafa qoshiga yubordi.
25.Simun Butrus hamon isinib turgan edi.     – Sen ham Uning shogirdlaridan emasmisan? – deb so‘rashdi undan.     – Yo‘q! – deb tondi u.
26.Oliy ruhoniyning qarollaridan biri Butrus qulog‘ini uzib yuborgan odamning qarindoshi edi. Bu qarol Butrusga yana:     – Seni bog‘da U bilan ko‘rdim, shekilli? – dedi.
27.Butrus esa yangidan tondi. Naq shu payt xo‘roz qichqirdi.
28.Tong yorishgan edi. Yahudiy  mansabdorlari Isoni Kayafa oldidan mahkamaga olib bordilar. Ular Fisih bayram taomini yemaguncha harom bo‘lishdan qo‘rqib, mahkamaga kirmadilar.
29.Shu sababli Pilat tashqariga, ularning oldiga chiqdi.     – Bu Odamga qarshi qanday aybni qo‘ymoqdasizlar? – deb so‘radi.
30.– Agar U jinoyatchi bo‘lmaganida, Uni sening qo‘lingga topshirmas edik, – deb javob berishdi ular.
31.– Uni o‘zlaringiz olinglar-da, o‘z Qonuningiz bo‘yicha hukm qilaveringlar, – dedi Pilat.     – Bizga hech kimni qatl qilishga ijozat berilmagan, – deyishdi unga yahudiylar.
32.Bu gaplar esa Iso O‘zining qanday o‘lishi haqida aytganlarini tasdiqladi, Uning karomatlari bajo bo‘lishi kerak edi.
33.Shunday qilib, Pilat yana mahkamaga kirdi va Isoni chaqirdi:     – Sen yahudiylarning Podshohimisan? – deb so‘radi.
34.– Bu gap O‘zingdan chiqdimi, yoki boshqalar senga Men to‘g‘rimda aytishdimi? – deb so‘radi Iso.
35.– Nima, men yahudiymanmi? Axir, O‘z xalqing, O‘z oliy ruhoniylaring Seni menga topshirishdi. Sen nima ish qilib qo‘yding? – dedi Pilat.
36.Iso javob berdi:     – Mening Shohligim bu dunyodan emas. Agar Shohligim bu dunyodan bo‘lganda edi, yahudiy  mansabdorlari qo‘liga tushmasligim uchun Mening qarollarim kurashar edilar. Biroq endi Mening Shohligim bu yerdan emas.
37.– Demak, Sen podshoh ekansan-da? – dedi Pilat.     – Podshoh ekanimni o‘zing aytding, – dedi Iso. – Men haqiqat to‘g‘risida shohidlik qilmoq uchun tug‘ilganman, ana shu maqsadda olamga keldim. Kimki haqiqat tarafida bo‘lsa, Mening ovozimni eshitadi.
38.– Haqiqat nima? – so‘radi Pilat. Buni aytdi-yu, yana tashqariga, yahudiylarning oldiga chiqdi.     – Men Undan hech qanday ayb topolmayapman, – dedi ularga.
39.– Sizlarning bir odatingiz bor-ku, sizlar uchun Fisih bayramida bir mahbusni ozod qilib kelar edim. Shunga ko‘ra, sizlar uchun yahudiylarning Podshohini ozod qilishimni istaysizlarmi?
40.– Uni emas, Barabbani ozod qil! – deb hamma baravariga baqirdi.     Barabba esa qaroqchi edi.

John XIX
1.Shundan keyin Pilat Isoga dast solib, Uni qamchilatdi.
2.Askarlar esa tikanlardan toj o‘rib, Isoning boshiga qo‘ydilar, tanasiga shohona to‘n kiydirdilar.
3.Isoning oldida turganlaricha:     – Yashavor, ey yahudiylarning Podshohi! – deb, Uni tarsakilar edilar.
4.Pilat yana tashqariga chiqib xaloyiqqa xitob qildi:     – Mana, Uni oldingizga chiqaryapman, bilib qo‘yinglar, men Undan hech qanday ayb topolmadim!
5.Shu payt boshida tikanli toj, egnida shohona to‘n bilan Iso tashqariga chiqdi.     – Mana, u Odam! – dedi Pilat ularga.
6.Oliy ruhoniylar va mirshablar Isoni ko‘rib, baqirib ketishdi:     – Uni xochga mixlab qo‘y, xochga!     – Uni sizlar olib xochga mixlab qo‘yinglar! Men Undan hech qanday ayb topolmadim, – dedi Pilat ularga.
7.Yahudiylar unga javoban:     – Bizda Qonun bor, Qonunimiz bo‘yicha U o‘lishi kerak, chunki U O‘zini Xudoning O‘g‘li qilib ko‘rsatdi, – dedilar.
8.Pilat buni eshitgach, yuragi orqaga tortib ketdi.
9.Qaytadan mahkamaga kirdi va Isodan:     – Sen qayerdansan? – deb so‘radi. Iso unga javob bermadi.
10.– Menga javob bermaysanmi? – dedi Pilat. – Seni xochga mixlatish yo bo‘shatish uchun hukm yuritishga qodir ekanimni bilmaysanmi?
11.Iso javob berdi:     – Agar senga yuqoridan berilmaganida edi, sen Mening ustimdan hech qanday hukm yurita olmas eding. Shu sababdan Meni sening qo‘lingga tutib berganning gunohi sening gunohingdan katta.
12.Shu vaqtdan boshlab Pilat Isoni qo‘yib yuborishga chora izlay boshladi. Ammo yahudiylar qichqirishardi:     – Agar Uni qo‘yib yuborsang, sen Qaysarning do‘sti emassan. O‘zini podshoh deydigan har bir kishi Qaysarning dushmani bo‘ladi!
13.Pilat bu so‘zni eshitgach, Isoni tashqariga olib chiqdi va yahudiycha Gabbata degan tosh supa ustidagi hukm kursisiga o‘tirdi.
14.O‘sha kuni Fisih bayrami arafasi, tush mahali edi. Pilat yahudiylarga xitob qildi:     – Mana, Podshohingiz!
15.– Yo‘q qil Uni, yo‘q qil! Xochga mixlab qo‘y! – deb baqirdi ular.     – Sizlarning Podshohingizni xochga mixlab qo‘yaymi? – so‘radi Pilat.     – Qaysardan boshqa podshohimiz yo‘q, – deyishdi oliy ruhoniylar.
16.Oxiri Pilat Isoni xochga mixlash uchun ularga topshirdi. Ular esa Isoni olib ketdilar.
17.Iso O‘z xochini ko‘tarib, Boshsuyagi (yahudiycha Go‘lgota) degan joyga keldi.
18.U yerda Isoni xochga mixlab qo‘ydilar. Iso o‘rtada bo‘lib, chap va o‘ng tomoniga yana ikki kishini mixlab qo‘ydilar.
19.Pilat shu mazmundagi lavhani yozib xochning tepasiga ostirib qo‘ydi: “Yahudiylarning Podshohi Nosiralik Iso”.
20.Iso xochga mixlangan joy shaharga yaqin bo‘lgani uchun, bu lavhani anchagina yahudiylar o‘qib o‘tar edilar. Lavha yahudiy, yunon va lotin tillarida yozilgan edi.
21.Yahudiy oliy ruhoniylari esa Pilatga borib shunday dedilar:     – “Yahudiylarning Podshohi” deb yozma, balki O‘zi aytganidek, “Men yahudiylarning Podshohiman”, deb yozib qo‘y.
22.– Men nimaiki yozgan bo‘lsam, shundayligicha qolsin, – dedi Pilat.
23.Askarlar Isoni mixlab bo‘lib, Uning kiyimini oldilar. Har askarga bir parchadan tekkuday qilib, kiyimni to‘rt bo‘lakka bo‘ldilar. Ichki ko‘ylagini ham oldilar. Ichki ko‘ylak boshdan-oyoq choksiz bir to‘qima edi.
24.Askarlar bir-biriga:     – Buni yirtmaylik, bu uchun qur’a tashlaymiz, kimga tushsa, o‘shaniki bo‘lsin, – deyishdi.     Shu tariqa quyidagi Zabur oyati bajo bo‘ldi:     “Kiyimlarimni o‘zaro bo‘lishib olib,     Libosim uchun qur’a tashladilar”.     Askarlar xuddi shunday qildilar.
25.Isoning xochi yonida Uning onasi, onasining opasi, Klopaning xotini Maryam hamda magdalalik Maryam turar edilar.
26.Iso onasi yonida O‘zining sevikli shogirdi turganini ko‘rdi-da, onasiga:     – Ey ayol, mana bu sening o‘g‘ling! – dedi.
27.Keyin shogirdiga qarab:     – Mana bu sening onang! – dedi.     O‘sha ondan boshlab u shogird Maryamni o‘z uyiga olib ketdi.
28.Shundan keyin Iso endi hammasining amalga oshganini ko‘rdi. Zabur oyati bajo bo‘lsin deb, U:     – Chanqadim! – dedi.
29.Bu yerda sirka to‘la bir idish turgan edi. Askarlar sirkaga shimgichni botirdilar-da, nayning uchiga ilib, Isoning og‘ziga olib bordilar.
30.Iso sirkani tatib ko‘rgach:     – Amalga oshdi! – dedi-yu, boshini egib jon berdi.
31.O‘sha kuni dam olish kuni arafasi – juma edi. Ertangi shanba juda tabarruk kun hisoblangani uchun, yahudiy  mansabdorlari jasadlarni xochda qoldirishni istamadilar. Ular Pilatning oldiga borib, jasadlarning boldirlarini sindirib tashlab, xochdan tushirishni so‘radilar.
32.Shunda askarlar borib, Iso bilan birga xochga mixlangan birinchi, so‘ngra ikkinchi odamning boldirlarini sindirib tashladilar.
33.Isoning oldiga kelib, Uning allaqachon o‘lganligini payqadilar, boldirlarini sindirmadilar.
34.Lekin askarlardan biri Isoning biqinini nayza bilan teshdi, shu zahoti Uning biqinidan qon bilan suv oqib chiqdi.
35.Bu hodisani ko‘rgan kishi, sizlar ishoninglar deb, guvohlik berib kelmoqda. Uning guvohligi haqiqatdir, u haqiqatni so‘zlayotganini biladi.
36.Ana shu bo‘lib o‘tgan hodisa: “Uning suyagi sinmaydi”, – degan Zabur oyati bajo kelishi uchun ro‘y berdi.
37.Boshqa bir oyatda shunday aytilgan: “Nayzalangan Odamga tikilib qaraydilar”.
38.Bundan so‘ng arimateyalik Yusuf Pilatdan Isoning jasadini xochdan tushirish uchun iltimos qildi. Yusuf Isoning shogirdi edi-yu, lekin yahudiylardan qo‘rqqani uchun buni yashirib yurar edi. Pilat esa ijozat berdi. Shunda Yusuf borib, Isoning jasadini bo‘shatib oldi.
39.Bundan ilgari kechasi Isoning oldiga kelgan Nikodim ham yuz qadoqcha mirra bilan sabur qorishmasini olib keldi.
40.Ular ikkovlon Isoning jasadini olib, yahudiylarning dafn odatlariga ko‘ra, bu muattar moddalar bilan Uni kafanladilar.
41.Iso mixlangan joyda bir bog‘ bor edi, u bog‘da hali hech murda qo‘yilmagan yangi qabr bor edi.
42.Yahudiylarning dam olish kuniga tayyorgarlik qilish muddati tugayotgani sababli ular, bu joy yaqinroq, deb Isoni o‘sha qabrga ko‘mdilar.

John XX
1.Haftaning birinchi kuni erta saharda, hali qorong‘i paytda, magdalalik Maryam qabrning oldiga kelib, qabr og‘zidagi toshning ag‘darilganini ko‘rdi.
2.U yugurib Simun Butrus va Isoning sevgan boshqa shogirdi oldiga keldi-da:     – Rabbimni qabrdan olib ketishibdi, Uni qayerga qo‘yishganini bilmaymiz, – dedi.
3.O‘sha zahoti Butrus va boshqa shogird qabr tomon jo‘nashdi.
4.Ikkovi birga yugurib ketishdi. Ammo u shogird Butrusdan tezroq yugurib, qabrga birinchi bo‘lib yetib keldi.
5.U engashib ichkariga ko‘z tashladi, u yerda faqat kafan yotganini ko‘rdi. O‘zi qabrga kirmadi.
6.Uning orqasidan Simun Butrus yetib kelib, qabrga kirdi-yu, yotgan kafanni ko‘rdi.
7.Isoning boshiga o‘ralgan ro‘mol esa kafan bilan birga emas, alohida joyga yig‘ishtirib qo‘yilgan edi.
8.Shunda avval kelgan shogird ham qabrga kirdi va ko‘rib, ishonch hosil qildi.
9.Lekin Iso o‘lib tirilishi kerak, degan oyatlarni ular hali tushunmas edilar.
10.Shundan so‘ng shogirdlar yana o‘z uylariga qaytib ketdilar.
11.Maryam esa qabrning oldida turgancha, yig‘lar edi. Yig‘layotib, bir egilib qabr ichiga nazar soldi.
12.Shunda oq kiyim kiygan ikki farishtani ko‘rib qoldi. Biri Isoning jasadi yotgan joyning bosh tomonida, ikkinchisi esa oyoq tomonida o‘tirgan edi.
13.Ular Maryamga:     – Ey ayol, nega yig‘layapsan? – deyishdi.     – Rabbimni olib ketishibdi, Uni qayerga qo‘yishganini bilmayman, – dedi u.
14.Shunday dedi-yu, orqasiga burilib, turgan Isoni ko‘rdi. Lekin Uning Iso ekanligini bilmadi.
15.– Ey ayol, nega yig‘layapsan? Kimni qidiryapsan? – dedi Iso unga. Maryam Uni bog‘bon deb o‘yladi. Unga:     – Og‘a, agar sen Uni olib ketgan bo‘lsang, qayerga qo‘yganingni menga ayt-chi, men Uni borib kelay, – dedi.
16.Iso unga:     – Maryam! – dedi.     – Rabbuniy! – dedi Maryam Isoga qayrilib. (Rabbuniy yahudiy tilida “Ustozim” demakdir).
17.– Menga qo‘l tegizma! – dedi Iso Maryamga. – Men hali Otamning huzuriga chiqqanim yo‘q. Sen borib birodarlarimga shunday deb aytgin: Men O‘z Otam va sizlarning Otangizning, O‘z Xudoyim va sizlarning Xudoyingizning huzuriga chiqib ketyapman.
18.Shunda magdalalik Maryam shogirdlarning oldiga borib:     – Men Rabbimni ko‘rdim! – dedi, Iso unga nimalar aytganini gapirib berdi.
19.O‘sha yakshanba kuni oqshomda shogirdlar to‘plangan edilar. Ular yahudiy  mansabdorlaridan qo‘rqib, uyning eshiklarini qulflab qo‘ygan edilar. Shu payt Iso kelib qoldi. U o‘rtada turib shogirdlariga:     – Sizlarga tinchlik bo‘lsin! – dedi.
20.Shunday deb, qo‘l-oyoqlarini va biqinini ularga ko‘rsatdi. Shogirdlar Rabbimizni ko‘rdik, deb juda sevindilar.
21.Iso yana ularga dedi:     – Sizlarga tinchlik bo‘lsin! Otam Meni qanday yuborgan bo‘lsa, Men ham sizlarni shunday yuboryapman.
22.Shunday deb, ularning ustiga pufladi va:     – Muqaddas Ruhni olinglar, – dedi.
23.– Kimning gunohlarini kechirsangizlar, u kechiriladi. Kimning gunohlarini kechirmasangizlar, u kechirimsiz qolaveradi.
24.O‘n ikki shogirddan biri, “Egiz” laqabli To‘ma, Iso kelganda u yerda shogirdlar orasida yo‘q edi.
25.Boshqa shogirdlar unga:     – Biz Rabbimizni ko‘rdik, – deyishdi. To‘ma ularga shunday dedi:     – Men Uning qo‘llaridagi mix chandiqlarini ko‘rmagunimcha, Uning mix chandiqlariga o‘z barmog‘imni tegizmagunimcha, qo‘limni Uning biqiniga qo‘ymagunimcha, ishonmayman.
26.Sakkiz kundan so‘ng Isoning shogirdlari yana uyda to‘plangan edilar, To‘ma ham ular bilan birga edi. Uyning eshiklari qulf bo‘lgan vaqtda Iso keldi va o‘rtalarida turib:     – Sizlarga tinchlik bo‘lsin! – dedi.
27.Keyin To‘maga qarab:     – Barmog‘ingni bu yoqqa tekiz! Mening qo‘llarimni ko‘r, qo‘lingni cho‘zib biqinimga qo‘y va imonsiz bo‘lma, imonli bo‘l! – dedi.
28.To‘ma Isoga:     – Ey, mening Rabbim va Xudoyim! – deb javob berdi.
29.Iso unga shunday dedi:     – Sen Meni ko‘rganing uchun ishonding. Ko‘rmay ishonganlar qanday baxtlidirlar!
30.Iso bu kitobda yozilmagan boshqa bir talay ibratli mo‘jizalarni O‘z shogirdlariga ko‘rsatdi.
31.Bular esa Iso – Xudoning O‘g‘li, Masih ekanligiga ishonishingiz uchun va ishonib, Uning nomi bilan hayotga erishishingiz uchun yozilgan.

John XXI
1.Undan keyin Tiveriya ko‘li bo‘yida Iso O‘zini yana shogirdlariga ko‘rsatdi. Bu shu yo‘sinda sodir bo‘ldi:
2.Simun Butrus, “Egiz” laqabli To‘ma, Jalilaning Kana shahridan bo‘lgan Natan’il, Zabadiyning o‘g‘illari va boshqa ikki shogird bir joyda edilar.
3.Simun Butrus boshqalarga:     – Men baliq ovlagani ketyapman, – dedi.     – Bizlar ham sen bilan boramiz, – deyishdi ular va qayiqqa tushib, jo‘nab ketishdi. Lekin o‘sha kecha hech narsa tutisholmadi.
4.Kun yorishgach, Iso qirg‘oqda turar edi. Shogirdlari esa Uning Iso ekanligini payqamadilar.
5.– Bolalar, sizlarda biron ovqat bormi? – so‘radi Iso ulardan.     – Yo‘q, – dedi ular.
6.– To‘ringizni qayiqning o‘ng tomoniga tashlanglar, shunda tutasizlar, – dedi Iso.     Ular esa to‘rni tashladilar va baliq ko‘pligidan tortib ololmadilar.
7.Shu payt Isoning sevikli shogirdi Butrusga:     – Ana, Rabbimiz! – dedi.     Simun Butrus bu Rabbimiz, deb eshitiboq, yechib tashlagan jomasini kiydi-yu, o‘zini ko‘lga otdi.
8.Boshqa shogirdlar esa baliq to‘la to‘rni sudragancha, qayiqda keldilar. Ular quruqlikdan yaqin taqriban ikki yuz gaz narida edilar.
9.Qirg‘oqqa chiqqanlarida, yonib turgan ko‘mirni va qovurilayotgan baliq bilan nonni ko‘rdilar.
10.Iso ularga:     – Sizlar hozir tutgan baliqlaringizni olib kelinglar, – dedi.
11.Simun Butrus borib, to‘rni qirg‘oqqa tortib chiqardi. To‘rda bir yuz ellik uchta katta baliq bor edi. Baliqlar ko‘pligiga qaramasdan, to‘r yirtilmadi.
12.Iso shogirdlariga:     – Kelib ovqatlaninglar, – dedi. Ulardan hech biri: “Sen kimsan?” – deb so‘rashga botinolmadi, chunki ular, Bu bizning Rabbimiz, deb bilar edilar.
13.Iso yaqinroq kelib, nonni oldi va ularga berdi. Baliqni ham shunday bo‘lib berdi.
14.Shu yo‘sin Iso tirilgandan keyin uchinchi marta shogirdlariga zohir bo‘ldi.
15.Nonushta qilib bo‘lishgach, Iso Simun Butrusdan so‘radi:     – Yunus o‘g‘li Simun, sen Meni ulardan ko‘proq sevasanmi?     – Ha, Rabbim! Men Seni yaxshi ko‘rishimni O‘zing bilasan-ku, – dedi Unga Butrus.     – Qo‘zilarimni o‘tlat, – dedi unga Iso.
16.Ikkinchi marta Iso Butrusdan yana so‘radi:     – Yunus o‘g‘li Simun, sen Meni sevasanmi?     – Ha, Rabbim! Seni yaxshi ko‘rishimni O‘zing bilasan-ku, – dedi Butrus Unga.     – Qo‘ylarimni boq, – dedi unga Iso.
17.So‘ng uchinchi marta Butrusdan so‘radi:     – Yunus o‘g‘li Simun, sen Meni yaxshi ko‘rasanmi?     O‘zidan uch marta: “Meni yaxshi ko‘rasanmi”, deb so‘raganiga Butrus xafa bo‘ldi.     – Rabbim! Sen hammasini bilasan, men Seni yaxshi ko‘rishimni ham bilasan, – dedi Butrus. Iso unga shunday dedi:     – Qo‘ylarimni o‘tlat!
18.Senga rostini aytayin: yosh bo‘lganingda kamaringni o‘zing bog‘lar, xohlagan joyingga borar eding. Lekin qariganingda esa qo‘llaringni uzatasan va boshqa birov kamaringni bog‘laydi-yu, seni xohlamagan joyingga olib boradi.
19.Iso bu so‘zlarni Butrusning qay yo‘l bilan o‘lib, Xudoni ulug‘lashiga ishora qilib aytgan edi. So‘ngra unga:     – Mening orqamdan yur! – dedi.
20.Butrus burilib, Isoning sevikli shogirdi orqalaridan ergashib kelayotganini ko‘rdi. Bu kechki ziyofatda Isoning bag‘riga bosh qo‘yib: “Rabbim, Seni kim tutib beradi?” – deb so‘ragan shogirdi edi.
21.Butrus uni ko‘rib, Isodan:     – Rabbim, uning taqdiri nima bo‘ladi? – deb so‘radi.
22.Iso unga:     – Agar Men kelgunimgacha uning sog‘ qolishini istasam, bundan senga nima? Sen Mening orqamdan yuraver, – dedi.
23.Shunday qilib, birodarlar orasida, bu shogird o‘lmaydi, degan gap-so‘z tarqalib ketdi. Holbuki, Iso uni o‘lmaydi demagandi. U faqat: “Agar Men kelgunimgacha uning sog‘ qolishini istasam, bundan senga nima”, – deb aytgan edi.
24.Ana shu shogird bu ishlarning hammasiga guvoh bo‘lib, ularni yozib olgan. Uning guvohligi haqiqat ekanligini bilamiz.
25.Iso bajargan boshqa bir talay ishlar ham bor. Bular birma-bir yozib chiqilganda edi, yozilgan kitoblar olamga ham sig‘mas edi, deb o‘ylayman.     Omin.

Acts I
1.Ey Teofil, Isoning bajarishga va o‘rgatishga kirishgan hamma narsalarini, chunonchi Uning dastlabki kunlaridan boshlab, to O‘zining tanlagan havoriylariga Muqaddas Ruh amri ila buyruqlar berib, osmonga ko‘tarilgan kunigacha ro‘y bergan hamma voqealarni ilk kitobimda qalamga oldim.
2.Iso azob chekib o‘lgandan keyin, qirq kun mobaynida havoriylariga zohir bo‘lib, Xudoning Shohligi haqida ularga so‘zlar va ko‘p ishonarli isbotlar bilan O‘zini barhayot qilib ko‘rsatar edi.
3.Ularni to‘plab, buyurib dedi:     – Quddus shahridan ketib qolmanglar, balki Otamning bergan va’dasi amalga oshguncha u yerda kutib turinglar. Sizlar bu va’dani Mendan eshitgansizlar.
4.Yahyo payg‘ambar odamlarni suvga cho‘mdirib, tavba qildirgan, sizlar esa ko‘p o‘tmay Muqaddas Ruhga cho‘mdirilasizlar.
5.Havoriylar shunday yig‘ilgan paytda, Isodan so‘radilar:     – Yo Rabbiy, Sening Isroilda Shohlikni tiklashing shu vaqtga to‘g‘ri kelmaydimi?
6.Iso ularga dedi:     – Otam O‘z erki bilan belgilab qo‘ygan vaqtu fursatlarni bilish sizlarning ishingiz emas.
7.Lekin Muqaddas Ruh ustingizga tushib kelganda, sizlar quvvat olasizlar, Quddusda, Yahudiya bilan Samariyaning hamma joyida va hatto dunyoning eng olis yerlarida ham Mening shohidlarim bo‘lasizlar.
8.Bularni aytgach, Iso ularning ko‘z oldida osmonga ko‘tarildi. Uni bulut qoplab, ko‘zdan g‘oyib bo‘ldi.
9.Iso ko‘tarilayotib, havoriylar osmonga tikilib turgan paytda, oq kiyim kiygan ikki zot ularning yonida paydo bo‘ldi:
10.– Ey jalilaliklar! Nega sizlar osmonga qarab turibsizlar? Sizlarning orangizdan osmonga olingan bu Iso, ko‘kka ko‘tarilganini qanday ko‘rgan bo‘lsangiz, xuddi shunday qaytib keladi, – deyishdi.
11.Shundan so‘ng havoriylar Zaytun tog‘idan Quddusga qaytib keldilar. Bu tog‘ Quddusdan bir chaqirimlik yo‘lchalik yaqindir.
12.Ular shaharga kirib, qo‘ngan xonadonlarining boloxonasiga chiqdilar. Butrus, Yoqub, Yuhanno va Idris, Filip va To‘ma, Bartolmey va Matto, Alfey o‘g‘li Yoqub, vatanparvar Simun va Yoqub o‘g‘li Yahudo o‘sha yerda edilar.
13.Ularning hammasi, shu jumladan, Isoning onasi Maryam, boshqa xotin-qizlar hamda Isoning ukalari yakdillik va sidqidillik bilan toat-ibodatga berilgan edilar.
14.O‘sha kunlarda yuz yigirmaga yaqin imonli birodarlar yig‘ini oldida Butrus oyoqqa turdi-da, so‘zga chiqib:
15.“Erlar, birodarlar! – dedi. – Isoni tutib berganlarning sarvari bo‘lmish Yahudo haqida Muqaddas Ruhning Dovud payg‘ambarga bergan oyati bajo kelishi kerak edi.
16.Bu kishi safimizga qo‘shilib, o‘sha xizmatidan qismatiga yarashasini olgan edi.
17.U harom yo‘l bilan qo‘lga kiritgan puliga bir yerni sotib olib, gup etib qulab tushdi-yu qorni yorildi, butun ichak-chovoqlari chiqib ketdi.
18.Bu hodisa butun Quddus ahliga ma’lum bo‘ldi va u yer mahalliy tilda Haqaldama, ya’ni “Qon Yeri” deb atalib qoldi.
19.Zabur kitobida yozilganiday:     “Uning maskani huvullab qolsin,     Unda istiqomat qiluvchi qolmasin”.Va shuningdek:     “Uning o‘rnini boshqasi olsin”.
20.Shunday qilib, endi safimizga qo‘shiladigan kishi, xuddi bizlarga o‘xshab Rabbimiz Isoning tirilganiga shohid bo‘lgan birov bo‘lmog‘i kerak. Rabbimiz Iso oramizda yashagan butun zamonda, ya’ni Yahyo payg‘ambarning odamlarni daryoda tavba qildirish davridan boshlab, to Iso oramizdan yuksaklikka olingan kunga qadar bizlar bilan birga yurgan odamlardan biri bo‘lishi lozim”, – dedi.
21.Shunga ko‘ra ikki kishini: Yustus laqabli va Barsabo deb ham ataluvchi Yusuf hamda Mattiyani olg‘a chiqazdilar.
22.Keyin ibodat qilib dedilar: “Ey butun insonlarning qalbini biladigan Rabbimiz! Yahudoning o‘z joyiga borib, tark etgan havoriylik xizmatini bo‘yniga olishi uchun bu ikki kishidan qay birini tanlading, uni ko‘rsatgin!”
23.Shundan so‘ng ular uchun qur’a tashladilar. Qur’a Mattiyaning chekiga tushdi va u o‘n bir havoriyga qo‘shildi.

Acts II
1.Hosil bayrami bo‘lganda, shogirdlarning hammasi yakdillik bilan bir joyda yig‘ilib turgan edilar.
2.To‘satdan osmondan kuchli shamol esayotgandek bir shovqin keldi-yu, ular turgan uyni tamoman to‘ldirdi.
3.Olovga o‘xshash alangalanib turgan tillar ularga ko‘rindi. Bular bo‘linib, ularning har biri ustiga bittadan qo‘ndi.
4.Hammalari Muqaddas Ruhga to‘lib, Uning berayotgan bashorati bilan yangi tillarda gapira boshlashdi.
5.O‘sha zamonda Quddusda falak ostidagi hamma ellardan kelgan dindor yahudiylar turar edi.
6.Bu tovushni eshitganlarida, el-ulus bir joyga yalpi to‘planib keldi. Har biri o‘z shevasida gapirishayotganini eshitib, esankirab qoldi.
7.Hamma hayratu taajjubga tushib, o‘zaro: “Bu gapirayotganlarning hammasi jalilalik emasmi? – deyishardi.
8.– Qanday qilib har birimiz o‘z ona tilimizni eshityapmiz?
9.Parfiyaliklar, midiyaliklar, elamliklar; Mesopotamiya, Yahudiya, Kappadokiya, Pont va Asiya yurtlarida yashovchilar,
10.Frigiya, Pamfiliya, Misr va Liviyaning Kirineya atrofidagi yerlarda yashovchilar, Rimdan kelganlar, yahudiylar bilan yahudiy diniga kirganlar ham,
11.kritliklar bilan arablar ham bizning tillarimizda Xudoning ulug‘ ishlari haqida gapirayotganlarini eshityapmiz”, – der edilar.
12.Hamma dovdirab qolib, bir-biriga: “Bu qanday gap?” – deb taajjub izhor etardi.
13.Boshqalari esa masxara qilib: “Ular musallas ichib mast bo‘lishibdi”, – deb aytishardi.
14.Unda Butrus o‘n bir havoriy bilan birga oyoqqa qalqidi-da, ovozini balandlatib xaloyiqqa xitob qildi:     “Ey barcha yahudiylar va Quddusda yashovchilar, so‘zlarimga quloq solib, shuni bilib qo‘yinglar:
15.Bu odamlar siz o‘ylagandek mast emaslar, chunki hozir ertalab soat to‘qqiz-ku!
16.Bu voqea bilan Yo‘el payg‘ambarning azaldan karomat qilib aytganlari bajo kelmoqda. U aytgan edi:
17.“Mana, oxirgi kunlarda voqe bo‘ladi,     – deydi Xudovand –     Men butun jonzod uzra O‘z Ruhimni yog‘diraman.     Sizning o‘g‘il-qizlaringiz bashorat qiladilar,     Yigitlaringiz vahiy ko‘radilar,     Mo‘ysafidlaringiz karomatli tush ko‘radilar.
18.O‘sha kunlarda Men qulu cho‘rilarim ustiga     O‘z Ruhimni yog‘inday yuboraman,     Ular esa bashorat beradilar.
19.Yuksaklikda, osmonda g‘aroyibot,     Tubanlikda, yer yuzida esa ajoyibot,     Qon, olov va pag‘a-pag‘a tutun barpo qilaman.
20.Xudovandning ulug‘ va nurafshon kuni kelishidan avval,     Quyosh qorong‘ilikka, oy esa qonga aylanib ketadi.
21.O‘shanda Xudovand ismini aytib chaqirgan     Har bir kishi najot topadi”.
22.Ey Isroil erlari, bu so‘zlarni tinglanglar! Nosiralik Iso – qilgan qudratli va ajoyib mo‘jizalari asosida Xudo tomonidan tasdiqlangan kishidir. Uning orangizda qilgan ishlarini o‘zlaringiz bilasizlar.
23.Xudoning azaliy murod-maqsadi va cheksiz bilimiga ko‘ra qo‘lingizga topshirilgan o‘sha Odamni sizlar tutib, qonunsizlar qo‘li bilan xochga mixlatib o‘ldirdingizlar.
24.Lekin Xudo o‘lim zanjirlarini uzib, Uni tiriltirdi, chunki o‘lim Uni ushlab turishi mumkin emas edi.
25.Dovud  Zaburda U haqda deganiday:     “Xudovandni doimo oldimda ko‘rdim.     U o‘ng tomonimda bo‘lgani uchun,     Men hech qachon ikkilanmadim.
26.Shul bois yuragim quvonur,     Tilimdan shod-xurramlik to‘kilur,     Bundan so‘ng tanim umidvoru bexatar bo‘lur.
27.Sen jonimni o‘liklar diyoriga tashlab ketmaysan,     Azizingning chirishni ko‘rishiga yo‘l qo‘ymaysan.
28.Hayot yo‘llarini menga bildirib kelding,     O‘z huzuringda meni baxt-quvonchga to‘ydirasan”.
29.Erlar, birodarlar! Sizlarga ulug‘ otamiz Dovud haqida ro‘y-rost gapirishimga ijozat berilsin: u ham o‘ldi, ham ko‘mildi va uning qabri bugungacha bizda bordir.
30.U payg‘ambar bo‘lgani uchun bilar ediki, Xudo unga qasam ichib bergan va’dasi bo‘yicha o‘z urug‘idan bo‘lganlardan birini [Masih qilib, o‘limidan keyin tiriltirib] taxtiga o‘tirg‘izadi.
31.U Masihning tirilishini oldindan ko‘rib, Uning joni o‘liklar diyoriga tashlanmasligi, jasadi esa chirishni ko‘rmasligi to‘g‘risida karomat qilgan edi.
32.Ana bu Isoni Xudo tiriltirib qo‘ydi, biz hammamiz esa buning guvohlarimiz.
33.U Xudoning qudrati bilan yuksaltirilgandan keyin, Ota Xudoning va’dasi bo‘yicha olgan Muqaddas Ruhni bizga yog‘inday yubordi. Hozir sizlar bu voqeani ko‘rib, eshitib turibsizlar.
34.Dovud o‘zi osmonga chiqmagan bo‘lsa-da, shuni aytib ketgan:     “Xudovand mening Rabbimga dedi:
35.Yovlaringni oyoqlaring ostiga yiqitmagunimcha,     Sen Mening o‘ng tomonimda o‘ltirib turgin”.
36.Shunday qilib, butun Isroil ahli uzil-kesil bilsinki, sizlar xochga mixlagan bu Isoni Xudo – Rab va Masih qilib tayinladi”.
37.Bu so‘zlarni eshitganlar yuraklariga o‘q qadalganday bo‘lishdi, Butrus va boshqa havoriylarga:     – Birodarlar, biz nima qilaylik? – deyishdi.
38.Butrus ularga dedi:     – Tavba qilinglar va gunohlaringiz kechirilishi uchun har biringiz Iso Masih nomidan suvga cho‘mib imon keltiringlar. Shunday qilib, Muqaddas Ruh in’omini olasizlar.
39.Chunki bizning Rabbimiz – Xudovand bu va’dani sizlar bilan farzandlaringiz va shuningdek, hamon uzoqlardan chorlamoqchi bo‘lgan hamma odamzod uchun bergan.
40.Butrus boshqa ko‘p so‘zlar bilan tinglovchilarni ogohlantirib: “Bu buzuq nasldan xalos bo‘linglar!” – deb o‘tinar edi.
41.Shunday qilib, uning so‘zini chin ko‘ngildan qabul qilganlar suvga cho‘mib imon keltirdilar. O‘sha kuni uch mingga yaqin jon jamoatga qo‘shildi.
42.Ular havoriylarning ta’limotiga, hamdo‘stlikka, non sindirishga va toat-ibodatlarga astoydil berilib borar edilar.
43.Har bir jonda xavotir bor edi. Havoriylar esa Quddusda ko‘p ajoyib va mo‘jizakor ishlar qilmoqda edilar.
44.Butun imon topganlar hamjihat bo‘lib, hamma narsalari mushtarak edi.
45.Mol-mulklarini sotib hammaga, har kimning ehtiyojiga qarab taqsimlab, yordamlashar edilar.
46.Har kuni yakdillik bilan ma’badda yig‘ilib turishar, uylarida esa non sindirib, shodlik va soddadillik bilan ovqatlanishardi.
47.Xudoning hamdu sanosi ularning tilidan tushmas, butun xalqning ko‘nglini xushlardilar. Xudo esa kun sayin najot topganlarni imonlilar jamoatiga qo‘shib qo‘yar edi.

Acts III
1.Bir kuni Butrus bilan Yuhanno ibodat mahali – soat uchda birga ma’badga chiqayotgan edilar.
2.U yerda onadan tug‘ma shol bo‘lgan birov ham bor edi. Bu odamni ma’badga kirayotganlardan sadaqa tilash uchun har kun ma’badning Go‘zal degan darvozasi yoniga keltirib qo‘yar edilar.
3.U ma’badga kirib kelayotgan Butrus bilan Yuhannoni ko‘riboq, ulardan ham sadaqa so‘radi.
4.Butrus bilan Yuhanno esa ko‘zlarini unga tikib:     – Bizlarga qara! – dedilar.
5.U odam ulardan biron narsa olishni umid qilib, ularga diqqat bilan qarar edi.
6.Butrus unga:     – Menda kumush va oltin yo‘q, ammo o‘zimda borini senga beraman: nosiralik Iso Masih nomidan senga aytaman, o‘rningdan turib yur! – dedi-yu,
7.o‘ng qo‘lidan tutib, uni oyoqqa turg‘izdi. Birdaniga uning tizzalari bilan to‘piqlari mustahkamlanib qoldi.
8.U dik etib oyoqqa turdi-da, yura boshladi. Xudoga hamd aytib, irg‘ib-sakrab yurganicha, ular bilan ma’badga kirdi.
9.Butun xalq esa u odamning Xudoni qanday olqishlab borayotganini ko‘rdi.
10.Ma’badning Go‘zal degan darvozasida sadaqa so‘rab o‘tiradigan odam buning o‘zi ekanini ular payqagach, u bilan yuz bergan mo‘jiza qarshisida g‘oyat ajablanib hayron qoldilar.
11.Sog‘aygan shol Butrus bilan Yuhannoning oldidan ketmay turgani uchun, butun xalq hayron bo‘lib, ularning huzuriga yugurib keldi. U yer Sulaymon ravoqi edi.
12.Butrus buni ko‘rib, xalqqa xitoban: “Ey Isroil erlari! – dedi. – Nima uchun bunga hayron bo‘lyapsizlar? Go‘yo bizlar o‘z qudratimiz yoki taqvodorligimiz bilan o‘sha kishini oyoqqa turg‘izganimizdek, bizlarga nega qarab turibsizlar?
13.Mana, ota-bobolarimizning Xudosi, Ibrohim, Is’hoq va Yoqubning Xudosi O‘zining O‘g‘loni Isoni yuksaltirib, shon-sharafga sazovor qilgan. Sizlar esa Uning xoinlari bo‘ldingizlar. Pilat Uni qo‘yib yuborishga qaror qilganda, Pilatning oldida Uni rad qildingizlar.
14.Qotil odamning sizlarga baxsh etilishini so‘rab, muqaddas va solih Bo‘lganni rad qildingizlar.
15.Ha, Hayot Sohibini o‘ldirdingizlar. Biroq Xudo Uni tiriltirdi va biz bunga guvohmiz.
16.Bu sizlar ko‘rgan va bilgan odam esa Isoning ismi haqi, Uning ismiga ishonish sababli oldingizda soppa-sog‘ turibdi. Hammangizning ko‘z o‘ngingizda bu odamga shifo bergan narsa – Iso nomidan qilingan e’tiqoddir.
17.Endi birodarlar, boshliqlaringiz kabi sizlar ham bu ishni bilmasdan qilganingizni bilaman.
18.Xudo-ku barcha payg‘ambarlar og‘zi ila Masihning azob chekishini oldindan xabar qilgan edi va O‘z so‘zini ana shu yo‘sinda bajo keltirdi.
19.Shunday qilib, gunohlaringizning o‘chirilishi uchun tavba qilinglar va Xudoga iltijo etinglar,
20.toki Xudo sizlarga farog‘at kunlarini baxsh etsin va azaldan tayinlagan Iso Masihni oldingizga yuborsin.
21.Garchi, Xudo qadimdan beri muqaddas payg‘ambarlar og‘zi bilan bildirgan borliqni tuzatish vaqti bo‘lmagunga qadar, U osmonda qolishi kerakdir.
22.Muso payg‘ambar ota-bobolarimizga gapirib degan: “Rabbingiz bo‘lgan Xudovand sizlarga birodarlaringiz orasidan men kabi bir Payg‘ambar zohir qilgay. Butun ishlarda sizlarga nimaiki gapirsa, Unga quloq solingizlar.
23.O‘sha Payg‘ambarga quloq solmagan har bir jon o‘z xalqi orasidan qirib tashlangay”.
24.Shuningdek, Shomuil payg‘ambardan boshlab, undan keyin gapirgan butun payg‘ambarlar ham bu kunlarga qarata bashorat qilganlar.
25.Sizlar esa payg‘ambarlar vorislari, Xudo ota-bobolaringiz bilan qilgan ahdning vorislarisizlar. Xudo: “Yer yuzidagi barcha xalqlar sening naslingdan baraka topadilar”, – deb Ibrohim bilan ahd tuzgan edi.
26.Shunday qilib, Xudo har biringizni yovuz ishlaringizdan qaytarib, barakali qilay, deb O‘zining O‘g‘loni Isoni tiriltirdi va birinchi galda sizlarga yubordi”.

Acts IV
1.Butrus bilan Yuhanno xalqqa gapirib turganda, ruhoniylar, ma’bad mirshabboshisi hamda sadduqiy mazhabidan bo‘lganlar ularning ustiga bostirib keldilar.
2.Ular Isoni ibrat qilib ko‘rsatib, o‘liklarning tirilishi haqida xalqqa ta’lim berayotganlari uchun, din peshvolari juda achchiqlangan edilar.
3.Butrus bilan Yuhannoni ushladilar va endi vaqt kech bo‘ldi, deb ertagacha ularni qamoqxonada qoldirdilar.
4.So‘zni eshitganlarning ko‘plari esa imon keltirdilar; bu odamlarning soni besh mingga yaqin edi.
5.Ertasi kuni yahudiylarning boshliqlari, oqsoqollari va ulamolari Quddusda to‘plandilar.
6.Oliy ruhoniy Hanan, Kayafa, Yuhanno, Iskandar va oliy ruhoniy avlodidan bo‘lgan boshqalarning hammasi shu yerda edilar.
7.Ikkala havoriyni o‘rtada turg‘izib: “Sizlar qanday vakolat bilan va kimning nomidan buni qildingizlar?” – deb so‘rashdi ulardan.
8.Muqaddas Ruhga to‘lgan Butrus ularga dedi: “Ey xalqning rahnamolari, Isroilning oqsoqollari!
9.Agar bugun bir xasta odamga qilingan ezgu ish, uning qanday shifo topgani haqida bizdan javob talab qilayotgan bo‘lsangiz,
10.unda hammangizga – butun Isroil xalqiga ma’lum bo‘lsinki, sizlar xochga mixlab qo‘ygan va Xudo esa tiriltirgan nosiralik Iso Masih ismi haqi bu odam qarshingizda soppa-sog‘ turibdi.
11.Bu Iso –  oyatdagidek: “Siz binokorlar mensimagan, lekin peshtoqning boshi bo‘lib qolgan toshdir”. Boshqa hech kimdan najot yo‘q.
12.Najot topishimiz uchun, osmoni falak ostida odamzodga berilgan boshqa hech bir ism yo‘q”.
13.Ruhoniylar Butrus va Yuhannoning bu jasoratini ko‘rib va ular o‘qimagan, oddiygina odamlar ekanlarini bilib, juda hayron qoldilar. Ularning Iso bilan birga bo‘lganliklarini payqab oldilar.
14.Shifo topgan odamning ham ular bilan birga turganini ko‘rib, ularga qarshi hech narsa ayta olmadilar.
15.Ularga kengashdan tashqariga chiqib ketishni buyurib, so‘ngra o‘zaro muhokama qilishga tushdilar.
16.“Bu odamlarni nima qilishimiz kerak? Ularning qo‘li bilan ochiqdan-ochiq bir mo‘jiza qilinganini butun Quddus ahli bilib oldi-ku! Bizlar buni rad qilolmaymiz.
17.Lekin xalq orasida bu gap yana ko‘proq yoyilmasligi uchun ularga do‘q uramiz, yana tag‘in bu ism to‘g‘risida boshqa hech kimga so‘zlamasinlar”, – deyishdi.
18.So‘ngra ularni chaqirib, Iso nomini tilga olib mutlaqo ta’lim bermanglar, deb buyurdilar.
19.Lekin Butrus va Yuhanno ularga javob berib: “O‘zlaringiz qaror qilinglar, Xudodan ko‘ra ko‘proq sizlarga quloq solishimiz Xudo oldida to‘g‘ri bo‘ladimi?
20.Biz ko‘rgan-eshitganlarimizni aytmay turolmaymiz”, – deyishdi.
21.Kengash a’zolari jazo berish uchun hech qanday asos topolmagach, ularga yana bir do‘q urib, qo‘yib yubordilar. Mo‘jiza natijasida shifo topgan odam qirq yoshdan oshganini butun xalq bilib, yuz bergan voqea uchun Xudoga hamdu sano aytishar edi.
22.Butrus bilan Yuhanno ozodlikka chiqarilgandan keyin, o‘rtoqlarining qoshiga borib, oliy ruhoniylar bilan oqsoqollarning barcha aytganlarini so‘zlab berdilar.
23.Ular buni eshitgach, bir ovozdan Xudoga nido qilib dedilar:     “Ey bizning Egamiz, yeru osmon, dengiz va ularning ichidagi hamma narsalarni yaratgan Xudo!
24.Sen Muqaddas Ruh orqali O‘z quling – otamiz Dovud og‘zi ila degansan:     “Millatlar nega isyon ko‘taryaptilar?     Xalqlar nega behuda qasd qilmoqdalar?
25.Dunyo podshohlari va hukmdorlari bosh ko‘tarib,     Xudovand va Uning Masihiga qarshi til biriktirdilar”.
26.Haqiqatan ham, Hirod bilan Po‘ntiy Pilat bu shaharda Isroil xalqi va boshqa xalqlar bilan til biriktirib, Sen Masih deb tayinlagan azizu muqaddas O‘g‘loning Isoga qarshi qo‘l ko‘tarishdi.
27.Sen O‘z qudrating va xohishing bilan avvaldan belgilagan ishlarning hammasini bajarishdi.
28.Endi, yo Rabbiy, ularning do‘q-po‘pisalariga qara, Sening so‘zingni to‘la jasorat bilan aytish quvvatini shu qullaringga ehson ayla.
29.Aziz O‘g‘loning Iso ismi bilan odamlarga shifo berish va turli alomatlar, mo‘jizalar yaratish uchun qo‘lingni uzatgin!”
30.Ibodat qilib bo‘lgach, ular yig‘ilib turgan joy silkinib ketdi. Hammalari Muqaddas Ruhga to‘lib, Xudoning so‘zini jasorat bilan gapira boshladilar.
31.Inonganlarning jamoati bir jon, bir tan edi. Hech biri mulkidan biron narsani meniki demas edi, hamma narsani umumiy deb bilishar edi.
32.Havoriylar esa Rabbimiz Iso Masih qayta tirildi, deb juda ta’sirchan tarzda guvohlik berishar edi. Xudoning buyuk inoyati barchada namoyon bo‘layotgan edi.
33.Oralarida muhtoj kishi yo‘q edi. Chunki yerlari yoki uy-joylari bor bo‘lganlarning hammasi mulklarini sotar, evaziga olgan pullarini keltirib,
34.havoriylarning ixtiyoriga topshirardilar. Shu yo‘sinda pul har biriga ehtiyojiga ko‘ra taqsimlanar edi.
35.Shular kabi Yusuf ismli, levitlar avlodiga mansub kiprlik bir kishi bor edi. Havoriylar unga Barnabo, ya’ni “dalda beruvchi” degan nom berishgan edi.
36.U o‘z yerini sotib, pulini havoriylarning ixtiyoriga topshirdi.

Acts V
1.Yana Hananiya degan bir kishi bilan xotini Saffira bor edilar. Bu kishi bir yerni sotib,
2.xotinining roziligi bilan o‘sha puldan bir qismini olib yashirdi, bir qismini esa keltirib havoriylarning ixtiyoriga topshirdi.
3.Butrus unga dedi:     – Ey Hananiya, nega endi sen shaytonga yuragingni boy berib, Muqaddas Ruhga yolg‘on gapirding, yerning pulidan bir qismini olib yashirding?
4.Sotishdan oldin u seniki emasmidi? Sotilgandan keyin ham puli sening hukmingda emasmidi? Nima uchun dilingda bunday niyat qilding? Sen odamlarga emas, balki Xudoga yolg‘on gapirding.
5.Hananiya bu so‘zlarni eshitishi bilanoq yerga yiqilib jon berdi. Buni eshitganlarning hammasini qattiq dahshat qopladi.
6.Yigitlar o‘likni kafanlashga kirishdilar va tashqariga chiqarib ko‘mdilar.
7.Bundan qariyb uch soat keyin, bo‘lib o‘tgan voqeadan xabarsiz Hananiyaning xotini ham kirib keldi.
8.Butrus burilib, undan so‘radi:     – Menga aytgin, yerni shunchaga sotdingizlarmi?     – Ha, shunchaga, – dedi ayol.
9.Butrus:     – Nega sizlar Tangri Ruhini sinab ko‘rishga kelishdingizlar? Mana, eringni ko‘mganlar eshikdan kirishyapti. Endi seni ham tashqariga olib chiqishadi, – dedi.
10.Shu ondayoq ayol Butrusning oyoqlariga yiqilib, jon berdi. Yigitlar ichkariga kirib, uni o‘lib yotgan holda ko‘rdilar. O‘ligini tashqariga olib chiqib, erining yoniga ko‘mdilar.
11.Bu voqealarni eshitgan butun imonlilar jamoati va boshqa hammani qattiq dahshat qopladi.
12.Xalq orasida havoriylarning qo‘llari bilan ko‘p ajoyib va mo‘jizali ishlar sodir bo‘lar edi. Hamma imonlilar yakdillik bilan Sulaymon ravoqida yig‘ilib turdilar.
13.Xalq sharaflayotgan bo‘lsa-da, ammo tashqaridan hech kim ular bilan qo‘shilishga jur’at eta olmas edi.
14.Shunga qaramay, Isoni Rabbim deb tan olib, jamoatga qo‘shilgan erkak va ayollarning soni tobora ortib borar edi.
15.Butrus o‘tib ketayotganda, hech bo‘lmasa uning soyasi ba’zilar ustiga tushsin deb, xastalarni ko‘chalarga chiqazib, zambil va karavotlarga yotqizib qo‘yishar edi.
16.Tevarakdagi shaharlar aholisi ham Quddusga ko‘plashib kelib, o‘zlarining kasal va yomon ruhlardan qiynalgan odamlarini keltirar edilar. Qiynalganlarning hammasi esa shifo topar edilar.
17.Shuning ketidan oliy ruhoniy va uning sadduqiy mazhabidagi barcha maslakdoshlarining g‘ashligi keldi.
18.Havoriylarni qo‘lga olib, davlat qamoqxonasiga tashladilar.
19.Lekin Xudovandning farishtasi kechasi zindonning eshiklarini ochib, ularni tashqariga chiqarib qo‘ydi.
20.“Boringlar, ma’badga chiqib, bu  abadiy hayot so‘zlarining barini xalqqa aytaveringlar!” – dedi farishta.
21.Havoriylar bu so‘zga quloq solib, erta tong ma’badga kirib ta’lim bera boshladilar.     Shu paytda oliy ruhoniy va u bilan birga bo‘lganlar kelib, Isroil o‘g‘illarining oqsoqollar majmui bo‘lgan Oliy Kengashni yig‘ilishga chaqirdilar, havoriylarni keltirish uchun zindonga odam yubordilar.
22.Lekin xizmatkorlar borib, zindonda ularni topmay, qaytib kelib:
23.– Biz qamoqxonani butun ehtiyotkorlik bilan qulflangan va qorovullarni eshiklar oldida turgan holda ko‘rdik. Lekin ochib qaraganimizda, ichkarida hech kimni topmadik, – degan xabarni berdilar.
24.Ma’bad mirshabboshisi va barcha oliy ruhoniylar bu so‘zlarni eshitib, hayron bo‘lishdi. “Bu nima bo‘lishi mumkin?” deb o‘ylanib qoldilar.
25.O‘sha paytda bir odam xabar olib kelib:     – Mana, sizlar zindonga tashlagan odamlar ma’badda xalqqa ta’lim berib yurishibdi, – dedi.
26.Mirshabboshi xizmatchilari bilan birga borib, ularni olib keltirdi. Xalq bizlarni toshbo‘ron qilar, deb qo‘rqqanlari uchun ularga zo‘rlik ishlatmadilar.
27.Havoriylarni olib kelib, Oliy Kengash huzurida turg‘izib qo‘yishdi. Oliy ruhoniy ularni so‘roq qildi:
28.– Bu ism asosida ta’lim bermanglar, deb sizlarga qattiq taqiq qilmaganmidik? Mana, ta’limotingiz bilan Quddusni to‘ldirib yubordingizlar va bu Odamning qonini bizning bo‘ynimizga tushirmoqchisizlar, – dedi.
29.Butrus va boshqa havoriylar bunga javoban:     – Odamlardan ko‘ra Xudoga ko‘proq itoat qilish kerak.
30.Sizlar yog‘ochga osib o‘ldirgan Isoni ota-bobolarimizning Xudosi tiriltirib qo‘ydi.
31.Isroil xalqi gunoh qilishdan qaytib kechirim topsin, deb Xudo Isoni yuksaltirib, O‘zining o‘ng tomoniga o‘tqazib, Sarvar va Xaloskor qilib qo‘ydi.
32.Bizlar bu ishlarning guvohlarimiz. Shuningdek, Xudoga itoat qilganlarga nasib bo‘ladigan Muqaddas Ruh ham guvohlik qilmoqda, – dedilar.
33.Kengash a’zolari buni eshitgach, qattiq g‘azablanib havoriylarni o‘ldirishga qasd qildilar.
34.Lekin farziy mazhabidagi bir Tavrot tafsirchisi, butun xalqning hurmatini qozongan Gamaliel ismli bir kishi Kengashda o‘rnidan turib, havoriylarni qisqa vaqtga tashqariga chiqazib turishni buyurdi.
35.So‘ng Kengash a’zolariga xitob qildi:     “Ey Isroil erlari, bu odamlardan ehtiyot bo‘linglar! Sizlar nima qilmoqchisizlar?
36.Mana, bundan oldin o‘zini bir buyuk kishidek ko‘rsatgan Fevda paydo bo‘ldi-ku, unga esa qariyb to‘rt yuz kishi qo‘shildi. U o‘ldirildi, unga qo‘shilganlarning hammasi esa tarqab, yo‘qolib ketishdi.
37.Undan keyin, aholini ro‘yxatga olish o‘tkazilgan vaqtda jalilalik Yahudo paydo bo‘lib, ancha xalqni orqasidan ergashtirib bordi. Lekin u ham halok bo‘ldi va unga ergashganlarning barchasi tarqab ketishdi.
38.Endi sizlar bu odamlardan qo‘l tortinglar, deyman, ularni qo‘yib yuboringlar! Chunki agar bu qilingan tashabbus, bu harakat inson ishi bo‘lsa, vayron bo‘ladi.
39.Lekin agar Xudodan bo‘lsa, sizlar uni buzolmaysizlar. Yana siz ham Xudoga qarshi urush qilganlardan bo‘lib qolmanglar!”
40.Kengash a’zolari Gamalielning maslahatiga ko‘nishdi. Havoriylarni chaqirib, ularni kaltaklashga buyurishdi. So‘ng Iso nomidan so‘zlashlarini taqiqlab, ularni qo‘yib yuborishdi.
41.Havoriylar esa, Rabbimiz Iso nomi uchun haqoratga sazovor bo‘ldik, deb quvonib, Kengashdan chiqib ketishdi.
42.Ular har kuni ma’badda va xonadonlarda ta’lim berish, Iso Masih haqidagi Xushxabarni yoyishdan tinmas edilar.

Acts VI
1.Iso shogirdlari ko‘payib borayotgan o‘sha kunlarda yunon tilida so‘zlashuvchi yahudiylar orasidan yerli yahudiylarga qarshi norozilik yuz berdi, chunki kundalik ehtiyojlarini ulashib berayotganda, ularning beva ayollari e’tiborsiz qolardilar.
2.Ana shu sababli, o‘n ikki havoriy Iso shogirdlarining jamini chaqirib, bunday dedilar:     “Biz Xudoning kalomini yoyish ishini chetda qoldirib, dasturxonga xizmat qilishimiz yaxshi emas.
3.Ey birodarlar, endi sinalgan hamda Muqaddas Ruh va hikmatga to‘lib-toshgan yetti kishini orangizdan tanlab olinglar; ularni bu xizmatga tayin etamiz.
4.Bizlar esa doimo ibodatga berilib, Xudo kalomini yoyish xizmatida mashg‘ul bo‘laylik”.
5.Bu taklif butun jamoatga ma’qul tushdi. Imoni komil va Muqaddas Ruhga to‘lgan Stefan ismli odamni, shuningdek, Filip, Proxor, Nikanor, Timon, Parmen va yahudiy diniga kirgan antioxiyalik Nikolayni sayladilar.
6.Ularni havoriylar oldiga turg‘izib qo‘ydilar. Havoriylar esa ularning boshiga qo‘llarini qo‘yib duo qildilar.
7.Shunday qilib, Xudoning kalomi yoyilgan sari, Quddusdagi Iso shogirdlarining soni nihoyatda ko‘payib borar edi. Ayniqsa, ruhoniylardan ko‘pchilik imonga bo‘ysunishar edi.
8.Bu payt imoni komil va ilohiy qudratga to‘lgan Stefan xalq orasida buyuk va ajoyib mo‘jizalar ko‘rsatar edi.
9.Erkinlar Sinagogasi degan yahudiy jamoasidan ba’zilari, shuningdek, Kirineya, Iskandariya, Kilikiya va Asiyadan bo‘lgan bir qancha kishilar Stefan bilan bahsga kirishdilar.
10.Biroq uning so‘zidagi hikmat va Ruhga qarshi turolmadilar.
11.Shunda ba’zi odamlarni gijgijlab: “Buning Muso va Xudoga qarshi kufr so‘zlari aytganini eshitdik”, – deb aytishga ko‘ndirdilar.
12.El-xalqni va oqsoqollar bilan ulamolarni qo‘zg‘ab, Stefanga hujum qilishdi-yu, uni tutib olib, Oliy Kengashning qoshiga sudrab kelishdi.
13.Soxta guvohlarni yollab, ularga bunday degizdilar: “Bu odam hadeb shu muqaddas ma’bad va Tavrotni yomonlab yuribdi-ku.
14.Nosiralik Iso bu joyni xarob qiladi va Musoning bizlarga bergan urf-odatlarni o‘zgartiradi, deb aytganini eshitdik”.
15.Shu payt Oliy Kengashda o‘tirganlarning hammasi Stefanga tikilib qarab, uning yuzi bir farishtaning yuziga o‘xshab qolganini ko‘rishdi.

Acts VII
1.Oliy ruhoniy Stefandan: “Bu so‘zlar rostmi?” – deb so‘radi.
2.Stefan so‘z boshladi:     “Ey erlar, birodarlar va otalar, tinglanglar! Otamiz Ibrohim Horon shahriga ko‘chib o‘rnashishidan avval, hali Mesopotamiyada bo‘lganda, ulug‘vor Xudovand unga zohir bo‘lib:
3.“O‘z yeringdan, ona yurtingdan chiqib, Men senga ko‘rsatadigan yerga ket”, – degan edi.
4.O‘shanda Ibrohim xaldeylarning yurtidan chiqib, Horon shahrida istiqomat qildi. Otasi o‘lgandan keyin, u yerdan sizlar yashayotgan bu yerga Xudo uni ko‘chirdi.
5.Bu yerda unga oyoq qo‘yadigan biron parcha yerni bermadi. Lekin hali uning bolasi yo‘q ekan, Xudo bu yurtni unga va uning zurriyotiga mulk qilib berishni va’da etdi.
6.Xudo uning zurriyoti begona yurtda g‘ariblarcha yashab, to‘rt yuz yil qul bo‘lib jabr-zulm ko‘rajagini bildirdi.
7.“Ularni qul qilib olgan xalqni esa Men hukm qilaman. Shundan keyin ular u yerdan chiqib, bu yerda Menga xizmat qiladilar”, – dedi Xudo.
8.So‘ngra ularga sunnat ahdini berdi. Ibrohim esa Is’hoq ismli o‘g‘il ko‘rib, uni sakkiz kunligida sunnat qildi. Is’hoq ham Yoqub bilan, Yoqub esa o‘n ikki qabilamiz otalari bilan shunday yo‘l tutdi.
9.Otalar g‘arazga to‘lib, Yusufni Misrga sotdilar. Lekin Xudo u bilan birga edi.
10.Xudo Yusufni butun qayg‘ularidan xalos qilib, unga hikmat berdi, uni Misr podshohi Fir’avnning himmatiga sazovor etdi. Fir’avn uni Misr va butun saroyi ustidan hokim qilib qo‘ydi.
11.Undan so‘ng butun Misr va Kan’on o‘lkalari bo‘ylab qahatchilik yuz berdi-yu, buyuk qayg‘u davri boshlandi. Otalarimiz oziq-ovqat topmaydigan bo‘lishdi.
12.Yoqub Misrda bug‘doy borligini eshitib, birinchi galda otalarimizni u yerga jo‘natdi.
13.Ikkinchi gal borganlarida esa, Yusuf aka-ukalariga o‘zini tanitib qo‘ydi. Shu yo‘sinda Yusufning avlodi Fir’avnga ma’lum bo‘lib qoldi.
14.Yusuf ham xabar yuborib, otasi Yoqubni va yetmish besh nafardan iborat butun urug‘-aymog‘ini chaqirtirib oldi.
15.Yoqub Misrga bordi. O‘zi va otalarimiz u yerda qazo qildilar.
16.So‘ngra jasadlari Shakam shahriga keltirilib, shakamlik Hamo‘r o‘g‘illaridan Ibrohimning kumush pulga sotib olgan maqbarasiga dafn etildilar.
17.Xudo Ibrohimga bergan qasamli va’dasini bajo keltirish vaqti yaqinlashganda, Isroil xalqi Misrda unib-o‘sib ko‘paygan edi.
18.U vaqt Misrda Yusufni tanimagan boshqa bir podshoh taxtga chiqdi.
19.Bu podshoh avlodimizga qarshi nayrang ishlatdi, ota-bobolarimizga jabr-jafo o‘tkazdi. Go‘daklarini tashlab, ularni o‘limga mahkum etishga majbur qildi.
20.Shu vaqtda Xudo juda go‘zal qilib yaratgan Muso tug‘ildi. U uch oy otasining uyida boqildi.
21.Tashlab ketilgandan so‘ng, Fir’avnning qizi uni topib olib, o‘z o‘g‘li kabi tarbiya qildi.
22.Musoga misrliklarning hamma hikmati o‘rgatilib, u so‘zda va ishda mahoratli bo‘ldi.
23.Muso qirq yoshga to‘lganda, uning yuragida birodarlari – Isroil o‘g‘illarini ko‘rish orzusi tug‘ildi.
24.Ozor tortayotgan bir odamni ko‘rganda, uning tarafini olib, misrlikni o‘ldirdi, ranjiganning o‘chini oldi.
25.“Xudo men orqali ularga najot berishini birodarlarim tushunar”, deb o‘ylagan edi. Lekin ular tushunmadi.
26.Ertasi kuni Muso urishayotganlarni ko‘rib qoldi. Ularni yarashishga undab:     – Sizlar birodarsizlar; nega bir-birovlaringizga ozor beryapsizlar? – dedi.
27.Lekin birodariga ozor berayotgan odam Musoni itarib:     – Kim seni ustimizga boshliq va qozi qilib qo‘ydi?
28.Kecha misrlikni o‘ldirganing kabi meni ham o‘ldirmoqchimisan? – dedi.
29.Bu so‘zlarni eshitib, Muso qochib ketdi. Midyon diyorida musofir bo‘lib yashab, u yerda ikki o‘g‘il ko‘rdi.
30.Qirq yil to‘lgandan keyin, Sinay tog‘i sahrosida yonayotgan butaning alangasi ichidan Musoga Xudovandning farishtasi zohir bo‘ldi.
31.Muso bu manzarani ko‘rib hayratda qoldi. Qarash uchun yaqinlashganda, Xudovand unga xitob qilib:
32.“Men otalaringning Xudosiman, Ibrohim, Is’hoq va Yoqubning Xudosiman”, – dedi. Muso esa qo‘rquvdan titrab, qarashga jur’at eta olmas edi.
33.“Oyoq kiyimlaringni yechib qo‘y, chunki sen turgan joy muqaddas yerdir, – dedi unga Xudovand.
34.– Men Misrda bo‘lgan xalqimning musibatini ko‘rib, nolasini eshitdim va ularni xalos qilish uchun osmondan tushdim. Endi bor, Men seni Misrga yuboraman”.
35.Odamlar: “Seni kim boshliq va qozi qilib qo‘ydi?” – deb rad etganlari ana shu Muso edi. Butada Musoga zohir bo‘lgan farishta orqali Xudo Musoni boshliq va xaloskor qilib yubordi.
36.Isroil xalqini Misr diyoridan chiqargan, u yerda, Qizil dengizda hamda qirq yil sahroda ajoyib mo‘jizalar yaratib yurgan o‘sha Muso edi.
37.Bu orada Isroil o‘g‘illariga: “Rabbingiz – Xudovand sizlarga birodarlaringiz orasidan men kabi bir Payg‘ambar zohir qilgay, Unga quloq solingizlar”, – degan o‘sha Muso edi.
38.Sahroda Xudoning ummati oldida bo‘lgan, Sinay tog‘ida farishtaning huzurida hamda ota-bobolarimiz huzurida turgan o‘sha Muso edi. Farishta bizga yetkazish uchun Musoga hayotbaxsh kalomlar bergan edi.
39.Ammo ota-bobolarimiz unga bo‘ysunishni istamay, rad qilishdi, ko‘ngillarini Misr tomon moyillantirishdi.
40.Horunga: “Bizlarga bosh bo‘ladigan xudolar yasa, chunki bizni Misr yeridan chiqargan Musoga nima bo‘lganini bilmaymiz”, – deyishdi.
41.O‘sha kunlarda bir buzoqni yasadilar. Butga qurbonlik so‘yib, o‘z qo‘llari yaratganidan quvonib ketdilar.
42.Xudo esa ulardan yuz o‘girib, osmon jismlariga topinishga ularni topshirib qo‘ydi. Payg‘ambarlarning kitobida yozilganidek:     “Ey Isroil xonadoni!     Qirq yil sahroda kezganlaringizda,     Qurbonliklar so‘yib, Menga tasadduq berdingizmikin?
43.Sizlar-ku ilohingiz Malukning chodirini,     Xudoyingiz Kayvonning yulduzini ko‘tarib yurdingizlar.     O‘zlaringizga but timsollarini yasab,     Ularga sig‘inib sajda qildingizlar.     Shu sababli Men sizlarni Bobildan nariga surgun qilaman”.
44.Sahroda otalarimizning shahodat chodiri bor edi. Bu chodir xuddi Xudoning Musoga buyurgan tasvirida yasalgan edi.
45.Chodirni qabul qilgan otalarimiz Nabi Yasu bilan birga yurishdi. Xudo quvgan xalqlarning mol-mulkini egallab olgan sayin, chodirni o‘zlari bilan olib borishardi. Dovudning kunlariga qadar chodir oralarida qoldi.
46.Xudoning mehrini qozongan Dovud: “Yoqubning Xudosiga bir maskan qurib beray”, – deb orzumand bo‘ldi.
47.Nihoyat  Dovud o‘g‘li Sulaymon Xudoga uy qurib berdi.
48.Shunga qaramasdan, Xudoyi Taolo inson qo‘li bilan qurilgan ma’badlarda yashamaydi. U payg‘ambar og‘zi ila aytganki:
49.“Osmon – Mening taxtim,     Yer esa – poyandozim ekan,     Sizlar Menga qanday uy qurasizlar?     – deb aytadi Xudovand, –     Yoki Mening orom topishim uchun     Qanday maskan bor ekan?
50.Bularning hammasini yaratgan     Mening qo‘lim emasmi?”
51.Ey ensasi qotganlar! Yuragi va quloqlari sunnat bo‘lmaganlar! Otalaringiz kabi sizlar ham doimo Muqaddas Ruhga qarshi turasizlar.
52.Otalaringiz payg‘ambarlardan qaysi birini quvg‘in qilishmagan? Solih Kishining kelishini bashorat qilib aytganlarni ham o‘ldirishgan-ku. Sizlar ham endi O‘shaning xoinlari va qotillari bo‘lib qoldingizlar.
53.Sizlar Ilohiy Qonunni farishtalar buyrug‘i bilan olib, o‘sha Qonunga rioya qilganingiz yo‘q!”
54.Kengash a’zolari bu so‘zlarni eshitgach, quturib jo‘shib, Stefanga qarshi tishlarini g‘ijirlatdilar.
55.Muqaddas Ruhga to‘lgan Stefan esa osmonga tikilib qarab, Xudoning ulug‘vorligini va Xudoning o‘ng tomonida turgan Isoni ko‘rdi.
56.“Mana, men osmonning ochilib ketganini va Xudoning o‘ng tomonida turgan Inson O‘g‘lini ko‘ryapman!” – dedi.
57.Ular bo‘lsa quloqlarini bekitib, ovozlari boricha qichqirib, hammalari Stefan ustiga yopirildi.
58.Uni shahardan tashqariga sudrab chiqib, toshbo‘ron qilishdi. Unga qarshi guvohlikka o‘tganlar esa kiyimlarini Shoul degan bir yigitning poyiga qo‘yishdi.
59.Stefanni toshbo‘ron qilayotganlarida, u ibodat qilib: “Yo Rabbim Iso, ruhimni qabul qilgin!” – dedi.
60.Oxiri tiz cho‘kib, baland ovoz bilan xitob qildi: “Yo Rabbiy, bu gunohni ularga qo‘yma!”     Shuni aytib, jon berdi.

Acts VIII
1.Stefanning o‘ldirilishini Shoul ma’qullagan edi. O‘sha kunning o‘zida Quddusdagi imonlilar jamoatiga qarshi keskin quvg‘in davri boshlandi. Havoriylardan boshqa hamma Yahudiya va Samariyaning har xil joylariga tarqab ketdilar.
2.Ba’zi dindor odamlar Stefanni ko‘mib, u uchun katta yig‘i qildilar.
3.Shoul esa imonlilar jamoatini talon-taroj qilar edi. Uyma-uy yurib, erkakmi, xotinmi, hammani sudrab qamoqxonaga berar edi.
4.Shu orada tarqalib ketganlar Injil Xushxabarini targ‘ib qilib yurishdi.
5.Filip Samariya shahriga kelib, uning ahliga Masihni targ‘ib qildi.
6.Filipning so‘zini tinglashib va qilayotgan mo‘jizalarini ko‘rishib, butun xalq unga quloq soldi.
7.Chunki yomon ruhlarga giriftor bo‘lgan ko‘p kishilardan ruhlar baland ovoz bilan baqirib chiqar, anchagina sholu cho‘loqlar esa shifo topardi.
8.Shunday qilib, u shaharga katta xursandchilik keldi.
9.Samariya shahrida sehrgarlik qilgan, o‘zini buyuk bir odam qilib ko‘rsatib, shahar aholisini hayratda qoldirib kelayotgan Simun ismli bir kishi bor edi.
10.Kattayu kichik hamma unga quloq osib: “Bu Xudoning buyuk qudrati!” – deb aytar edi.
11.Simun ancha vaqtdan beri o‘zining sehr-jodu ishlari bilan xalqni hayratda qoldirib kelgani uchun, hamma unga quloq berishar edi.
12.Lekin Xudoning Shohligi va Iso Masih to‘g‘risidagi Xushxabarni keltirgan Filipni tinglashib, ko‘p erkak va xotin uning so‘ziga ishondi va suvga cho‘mib imon keltirdi.
13.Simunning o‘zi ham ishonib, suvda imon keltirdi. U Filipning qilayotgan ajoyib va qudratli mo‘jizalarini ko‘rgan sayin hayratga tushib, Filipdan ajralmaydigan bo‘lib qoldi.
14.Quddusda qolgan havoriylar esa, samariyaliklar ham Xudoning kalomini qabul qilibdi, deb eshitganlarida, Butrus bilan Yuhannoni ularning oldiga yuborishdi.
15.Butrus bilan Yuhanno u yerga kelgach, samariyalik imonlilar Muqaddas Ruhni qabul qilishi uchun ibodat qilishdi.
16.Chunki ularning birortasiga ham Muqaddas Ruh tushmagan edi. Ular Isoni Rabbimiz deb tan olib, suvda imon keltirishgan edi, xolos.
17.Havoriylar ularning boshiga qo‘l qo‘yishi bilanoq ular Muqaddas Ruhni qabul qilishdi.
18.Havoriylarning qo‘l qo‘yishi bilan Muqaddas Ruh berilganini Simun ko‘rib, ularga pul keltirdi-da:
19.– Menga ham bu qudratni beringlar, toki, kimning boshiga qo‘llarimni qo‘ysam, Muqaddas Ruhni qabul qiladigan bo‘lsin! – dedi.
20.Lekin Butrus unga:     – Kumushing sen bilan birga halok bo‘lsin; sen Xudoning hadyasini pul bilan olish mumkin deb xayol qilding, – dedi.
21.– Bu ishda sening na hissang bor va na qismating bor, chunki Xudo oldida yuraging to‘g‘ri emas.
22.Endi bu yomonligingdan tavba qilib Xudoga yolvor, balki yuragingning niyatidan kechar.
23.Chunki sening achchiq zardaga to‘lgan va yovuzlik zanjiriga bog‘langaningni ko‘ryapman.
24.Simun bunga javoban:     – Men uchun sizlar Rabbingizga yolvorib sig‘ininglar, tag‘in aytganlaringizdan biri boshimga tushmasin! – dedi.
25.Butrus bilan Yuhanno u yerda Xudoning kalomini va’z qilib, shahodat bergandan keyin, Samariyaning yana ko‘p qishloqlariga Xushxabarni yetkazib, Quddusga qaytib ketdilar.
26.Shu paytda Filipga Xudovandning farishtasi gapirib: “O‘rningdan tur va janub tomon, Quddusdan G‘azaga boradigan sahro yo‘liga bor!” – dedi.
27.Filip esa yo‘lga ravona bo‘ldi.     O‘sha vaqtda Habashiston malikasi Kandakining vaziri, malikaning butun xazinalari mudiri bo‘lgan habashistonlik bir amaldor o‘z vataniga qaytib ketayotgan edi. U Xudoga topinish uchun Quddusga borib kelgan,
28.aravasida Isha’yo payg‘ambarning kitobini o‘qib o‘tirgan edi.
29.Muqaddas Ruh Filipga: “Yaqinlashib bu aravaga hamroh bo‘lgin!” – dedi.
30.Filip habashning oldiga chopib bordi. Uning Isha’yo payg‘ambarning kitobini o‘qib turganini eshitib:     – O‘qiyotganingni tushunyapsanmi? – deb so‘radi.
31.– Menga yo‘l-yo‘riq ko‘rsatuvchi bo‘lmasa, qanday tushuna olaman? – dedi habash. Filipdan o‘z yoniga chiqib o‘tirishni iltimos qildi.
32.Uning Tavrotdan o‘qiyotgan joyi esa bu edi:     “U qo‘y kabi bo‘g‘izlashga yetaklandi.     Qo‘zi jun qirquvchisi oldida qanday indamay tursa,     U ham O‘z og‘zini ochmadi.
33.U xo‘rlanib haqqoniyatdan mahrum bo‘ldi,     Yer yuzidagi umriga xotima berildi.     Uning nasl-nasabini kim zikr etur?”
34.Amaldor Filipga qarab:     – Sendan iltimos qilaman, payg‘ambar buni kim haqida aytyapti? O‘zi haqidami yoki boshqa kishi haqidami, menga ayt-chi, – dedi.
35.Filip esa o‘sha oyatdan boshlab, Iso haqidagi Xushxabarni unga bayon qildi.
36.Yo‘lda davom etib ketayotganlarida, suv bor bir joyga keldilar. Amaldor:     – Mana, suv! Mening cho‘mib imon keltirishimga nima to‘sqinlik qiladi? – dedi.
37.[Filip unga:     – Agar butun qalbing bilan ishonsang bo‘ladi, – dedi. Amaldor:     – Iso Masih – Xudoning O‘g‘li deb ishonaman, – dedi.]
38.O‘shanda aravani to‘xtatishga buyurib, Filip bilan amaldor ikkalasi ham suvga tushishdi, Filip amaldorni suvga cho‘mdirib imonga kiritdi.
39.Ular suvdan chiqqach, Muqaddas Ruh [amaldorning ustiga tushib keldi va Xudovandning farishtasi] Filipni ko‘tarib ketdi. Amaldor boshqa uni ko‘rmadiyu, quvonib o‘z yo‘lida davom etdi.
40.Filip Ashdod shahrida paydo bo‘ldi va Kesariyaga kelguncha yo‘l yurib, hamma shaharlarda Xushxabarni targ‘ib qildi.

Acts IX
1.Shoul hali ham Iso Masihning shogirdlariga qarshi qatlu qirg‘in tahdidlari bilan nafas olib yurar edi. U oliy ruhoniyning huzuriga borib,
2.Damashq shahridagi yahudiy ibodatxonalari uchun maktublar so‘radi. Bu ta’limotning izidan borayotgan kimsani topsa, u erkak yoki xotin bo‘lishidan qat’i nazar, kishanlab Quddusga keltirmoq niyatida edi.
3.Yo‘li Damashqqa yaqinlashganda, to‘satdan osmondan tushgan nur uning atrofini yarqiratib yubordi.
4.U yerga yiqilgan zahoti:     – Shoul, Shoul! Nega Meni quvg‘in qilyapsan? – degan ovozni eshitdi.
5.Shoul:     – Yo Rabbiy, Sen kimsan? – dedi.     – Men sen quvg‘in qilayotgan Isoman. Nishga qarshi tepishing qiyin, – dedi U.
6.Shoul vahimalanib, titroq bilan:     – Yo Rabbiy, nima qilishimni buyurasan? – dedi. Iso unga:     – Qani, o‘rningdan turib shaharga kir, unda nima qilishing kerakligi senga aytiladi, – dedi.
7.Shoulning hamrohlari ovozni eshitib, lekin hech kimni ko‘rmasdan, qotib qolgandilar.
8.Shoul yerdan turib ko‘zlarini ochganda, hech narsa ko‘rinmas edi. Uni qo‘lidan tutib, Damashq shahriga keltirdilar.
9.Uch kungacha ko‘zlari ko‘rmay qoldi, na yedi va na ichdi.
10.Damashq shahrida Hananiya degan Isoning shogirdi bor edi. Rabbimiz Iso vahiyda unga ko‘rinib:     – Ey Hananiya! – dedi.     – Labbay, Rabbim! – dedi u.
11.Rab unga dedi:     – O‘rningdan tur va To‘g‘ri degan ko‘chaga borib, Yahudoning uyidagi Tars shaharlik Shoul ismli odamni so‘ragin. Shu mahalda u ibodat qilyapti.
12.Vahiyda Hananiya ismli bir odam uning yoniga kelganini va ko‘zlari ochilishi uchun qo‘llarini uning boshiga qo‘yganini ko‘rdi.
13.Hananiya javob berdi:     – Yo Rabbiy, bu odam Quddusda Sening azizlaringga qancha yomonlik qilgani haqida ko‘p odamlardan eshitdim.
14.Bu yerda ham Sening ismingni aytganlarning hammasini tutqunga solish uchun oliy ruhoniylardan ijozat olibdi-ku, – dedi.
15.Rabbimiz Iso unga shunday dedi:     – Sen boraver, mana bu odam Mening ismimni turli xalqlar, podshohlar va Isroil o‘g‘illari oldida ulug‘lash uchun tanlangan qurolimdir.
16.Mening ismim uchun u qanchalar azob chekishi kerak ekanini O‘zim unga ko‘rsataman.
17.Hananiya borib o‘sha uyga kirdi. Shoulning boshiga qo‘llarini qo‘yib:     – Birodarim Shoul! Kelayotgan yo‘lingda senga ko‘ringan Rabbimiz Iso, ko‘zlaring yana ko‘rishi va Muqaddas Ruhga to‘lishing uchun meni yubordi, – dedi.
18.O‘sha zahoti Shoulning ko‘zlaridan parda tushganday bo‘lib, ko‘ra boshladi. O‘rnidan turiboq, suvga cho‘mib imon keltirdi. So‘ng ovqat yeb, quvvatga kirdi.
19.Shoul bir necha kun Damashqdagi Iso shogirdlari bilan birga bo‘ldi.
20.U darhol Iso Xudoning O‘g‘li ekani haqida yahudiy ibodatxonalarida targ‘ibot qila boshladi.
21.Eshitganlar esa hayratda qolib: “Quddusda bu ismni aytganlarni qirib tashlagan, kishanlab oliy ruhoniylarga olib borish uchun bu yerga kelgan uning o‘zi emasmi?” – deb aytishardi.
22.Shoul esa tobora nufuzini oshirib borardi. Isoning Masihligiga doir ishonarli dalillarni olg‘a surib, Damashqda turgan yahudiylarni dovdiratib qo‘yardi.
23.Oradan necha kunlar o‘tib, nihoyat yahudiylar so‘z biriktirib, Shoulni o‘ldirishga qaror qilishdi.
24.Uni o‘ldirish uchun kechayu kunduz shahar darvozalari oldida poylab turishar edi. Lekin ularning qasdi Shoulga ayon bo‘ldi.
25.Kechasi shogirdlar uni savatga solib, devordan tushirib yuborishdi.
26.Shoul Quddus shahriga yetib borgach, u yerdagi Iso shogirdlariga qo‘shilib, inoqlashishga urindi. Lekin uning Iso shogirdi bo‘lganiga hech kim ishonmay, undan qo‘rqishardi.
27.O‘shanda Barnabo Shoulni havoriylarning huzuriga boshlab keldi va uning yo‘lda Isoni qanday ko‘rib, Iso unga nima deb so‘zlaganini, Damashqda Isoning nomi bilan qanday dovyuraklik bilan va’z aytganini ularga aytib berdi.
28.Bundan keyin Shoul endi ular bilan birga yuradigan bo‘lib, Quddusda Rabbimiz Isoning nomi bilan qo‘rqmasdan targ‘ibot qilardi.
29.Yunon tilida so‘zlashuvchi yahudiylar bilan ham suhbatlashib bahslashardi. Ular esa Shoulni o‘ldirish payiga tushdilar.
30.Imonli birodarlari buni eshitgach, Shoulni Kesariyagacha kuzatib, Tarsga jo‘natishdi.
31.Shunday qilib, Yahudiya, Jalila va Samariya yurtlari bo‘ylab imonlilar jamoati tinchlikka erishdi. Jamoat Xudodan qo‘rqib tobora rivoj topar, Muqaddas Ruhdan jasurlanib, son jihatdan ko‘payib borardi.
32.Bu orada Butrus hamma joylarni aylanib chiqib, Lo‘d shahrida turgan imonlilarning oldiga ham bordi.
33.U yerda sakkiz yildan beri to‘shagidan turmagan Yeney ismli bir shol odamni ko‘rdi.
34.Butrus unga:     – Yeney, Iso Masih senga shifo beryapti. O‘rningdan tur, ko‘rpa-to‘shagingni yig‘ib qo‘y! – dedi.     Yeney o‘sha zahoti o‘rnidan turib ketdi.
35.Lo‘d shahri va Sharon dalasida yashaganlarning hammasi u kishining holini ko‘rdi-da, Isoni Rabbimiz deb tan olib, imon keltirdilar.
36.Yaffada Isoning shogirdi bo‘lgan Tavita ismli bir ayol bor edi. Bu otning tarjimasi “ohu” demakdir. Bu ayol ixlosmandlik bilan xayrli ishlarga berilib, ko‘p sadaqa qilar edi.
37.Xuddi o‘sha kunlarda u kasallanib o‘ldi. Uni yuvib, boloxonaga qo‘yishdi.
38.Lo‘d shahri Yaffaga yaqin bo‘lgani uchun, Butrusning u yerda ekanini eshitib qolgan shogirdlar uning huzuriga ikki kishini yuborib: “Tezda bizning oldimizga kelgin!” – deb iltimos qilishdi.
39.Butrus o‘rnidan qo‘zg‘alib, ular bilan birga ketdi. Uyga yetib kelgach, uni boloxonaga olib kirishdi. Butun bevalar uning yoniga to‘planib, dod-faryod qilar, Ohuning tirikligida tikkan ko‘ylak va jomalarini ko‘rsatishardi.
40.Butrus esa hammani tashqariga chiqazgandan keyin, tiz cho‘kib ibodat qildi va jasadga qarab:     – Tavita, o‘rningdan tur! – dedi.     Shunda ayol ko‘zlarini ochdi-da, Butrusni ko‘rib, rostlanib o‘tirdi.
41.Butrus qo‘lini uzatib, uni turg‘izib qo‘ydi. So‘ng imonlilar bilan beva ayollarni chaqirib, tirik holdagi ayolni ularga topshirdi.
42.Bu hodisa butun Yaffaga ma’lum bo‘ldi va ko‘p odamlar imon keltirib, Isoni Rabbim deb tan oldilar.
43.Butrus ancha vaqt Yaffada Simun ismli bir ko‘nchining uyida turdi.

Acts X
1.Kesariya shahrida Korniliy ismli bir odam bor edi. U “Italyan” degan polkda yuzboshi,
2.butun xonadoni bilan Xudodan qo‘rqadigan dindor bir odam edi. Xalqqa ko‘pdan-ko‘p sadaqa berib, doimo Xudoga ibodat qilardi.
3.Bir kuni tushdan so‘nggi soat uchlar chamasida Xudoning bir farishtasi uning oldiga kelganini u vahiyda ochiq ko‘rdi. Farishta unga dedi:     – Korniliy!
4.– Labbay, Hazrat? – dedi Korniliy unga vahima bilan tikilib.     Farishta dedi:     – Qilgan ibodatu sadaqalaring Xudo huzurida ijobat bo‘ldi.
5.Endi Yaffaga odamlar yuborib, Butrus laqabli Simun degan kishini oldingga chaqirtir.
6.U uyi dengiz bo‘yida bo‘lgan Simun ismli ko‘nchinikida mehmon bo‘lib turibdi. [Uning senga aytadigan so‘zlaridan o‘zing bilan butun xonadoning najot topasizlar.]
7.Unga gapirgan farishta ketgandan so‘ng, Korniliy xizmatkorlaridan ikkisini va uning xususiy vazifadori bo‘lgan dindor bir askarni chaqirdi.
8.Ularga hamma narsani tushuntirib, Yaffaga jo‘natdi.
9.Ertasi kuni tush chamasida, bu odamlar yo‘l yurib shaharga yaqinlasharkanlar, Butrus ibodat qilish uchun tomga chiqdi.
10.U och qolganini his etib, ovqat yegisi keldi. Ovqatni tayyorlar ekanlar, u ruhlanib o‘zini yo‘qotdi.
11.Osmon ochilib, katta ro‘molga o‘xshash bir idish to‘rt burchagidan osilgan holda pastga tushib kelayotganini ko‘rdi.
12.Ro‘molning ichida yerga xos har xil to‘rt oyoqli va sudraluvchi hayvonlar hamda ko‘kda uchuvchi qushlar bor edi.
13.Bir ovoz unga xitob qilib:     – Butrus, tur va so‘yib yegin! – dedi.
14.Butrus:     – Aslo, yo Rabbim! Men mutlaqo iflos yoki harom narsa yegan emasman, – dedi.
15.Yana ovoz ikkinchi marta unga eshitilib:     – Xudo halol deganini sen harom dema! – deb aytdi.
16.Bu manzara uch marta takrorlandi. So‘ng idish yana osmonga ko‘tarildi.
17.Butrus gangib qolgan edi. Men ko‘rgan vahiyning nima ma’nosi bor ekan, deb o‘ylab turganda, Korniliy tomonidan yuborilgan odamlar Simunning uyini surishtirib darvoza bo‘sag‘asida to‘xtab qolishdi.
18.Ular ovozlarini balandlatib:     – Butrus laqabli Simun shu yerdami? – deb so‘rashdi.
19.Butrus esa hanuz vahiyni o‘ylab, mulohazaga cho‘mib o‘tirardi. Muqaddas Ruh unga: “Mana, uch kishi seni izlayapti.
20.O‘rningdan turgin-da, pastga tush va hech shubha qilmasdan ular bilan birga borgil, chunki ularni Men yubordim”, – dedi.
21.Butrus pastga tushib, Korniliy tomonidan yuborilgan odamlarga:     – Sizlar izlayotgan odam men bo‘laman. Nima yumush bilan bu yerga keldingizlar? – dedi.
22.Ular Butrusga:     – Korniliy ismli, butun yahudiy xalqi orasida yaxshi nom chiqargan, solih, Xudodan qo‘rqadigan bir yuzboshi bor. Muqaddas farishta unga, seni o‘z uyiga chaqirtirib, aytganlaringga quloq berishini buyuribdi, – deyishdi.
23.Shunda Butrus ularni ichkariga chorlab, mehmon qildi.     Ertasi kuni Butrus joyidan qo‘zg‘alib, kelganlar bilan yo‘lga chiqdi. Yaffadagi imonlilardan ba’zi odamlar ham unga hamroh bo‘ldi.
24.Ikkinchi kuni Kesariyaga kelishdi. Korniliy esa o‘z qarindoshlari va yaqin do‘stlarini bir joyga to‘plab, ularni kutib turardi.
25.Butrus ichkariga kirganda, Korniliy uni qarshilab, oyoqlariga yiqilib sajda qildi.
26.Biroq Butrus:     – Tur, men ham bir insonman, – dedi-yu uni oyoqqa turg‘izdi.
27.Butrus Korniliy bilan suhbatlashib uyga kirarkan, to‘planib turgan katta jamoani ko‘rdi.
28.Ularga aytdi:     – Boshqa qabila kishisi bilan aloqa qilish, inoqlashish yahudiy bir odam uchun joiz emasligini bilasizlar. Lekin Xudo hech bir odamni iflos yoki harom deb hisoblamaslik lozimligini menga ko‘rsatdi.
29.Shuning uchun men chaqirilganimda, so‘z qaytarmay keldim. Endi aytinglar-chi, nima uchun meni chaqirdingizlar?
30.Korniliy so‘z boshladi:     – Bundan to‘rt kun avval, salkam ayni shu mahalda men uyimda ro‘za tutardim. Soat uchda ibodat qilayotganimda, birdaniga porloq kiyimli bir odam ro‘paramda paydo bo‘ldi.
31.“Korniliy! – dedi u. – Xudo ibodatingni eshitdi va sadaqalaringni maqbul topdi.
32.Endi Yaffaga odam yubor, dengiz bo‘yidagi ko‘nchi Simunning uyida mehmon bo‘lib turgan Butrus laqabli Simunni chaqirtir. Uning senga aytadigan so‘zlari bor”, – dedi.
33.Men ham o‘sha zahoti sening oldingga odamlarni yubordim va xayriyat, kelganing yaxshi bo‘ldi-da. Endi Xudo senga buyurgan so‘zlarining hammasini tinglash uchun biz barchamiz bu yerda Xudoning huzurida hozirmiz.
34.Butrus so‘z boshladi:     “Haqiqatan, Xudoning yuz-xotir qilmasligini, balki Undan qo‘rqqan va to‘g‘rilik ila ish tutgan hammani millatiga qaramay qabul qilishini men endi chinakamiga tushundim.
35.Xudo O‘z kalomini Isroil o‘g‘illariga yuborib, Iso Masih nomidan tinchlik mujdasini e’lon qildi. Iso Masih esa hammaning Rabbidir.
36.Yahyo payg‘ambar va’z qilib, xalqni suvda tavba qildirib yurgandan keyin, Jaliladan boshlab butun Yahudiya yurti bo‘ylab sodir bo‘lgan voqealarni sizlar bilasizlar.
37.Nosira shahridan chiqqan Isoni Xudo yubordi. Xudoning O‘zi Iso bilan birga bo‘lgani uchun, U Muqaddas Ruh va qudratga to‘lgan holda ezgulik qilar, iblisning zolim hukmi ostida qiynalib yurganlarning hammasini sog‘aytirar edi.
38.Mana biz yahudiylarning mamlakatida va Quddus shahrida Isoning qilgan barcha ishlariga guvohmiz. Uning O‘zini esa yog‘ochga osib o‘ldirdilar.
39.Ammo Xudo uchinchi kuni Uni tiriltirib, ko‘zlarga namoyon qildi.
40.Iso tirilgandan keyin butun xalqqa emas, balki Xudo oldindan tanlagan, U bilan yeb-ichgan shohidlarga – bizlargagina zohir bo‘ldi.
41.Xudo Isoni tirigu o‘liklarni hukm qiluvchi etib tayinlagan. Bu haqda guvohlik berib, xalqqa va’z aytishimizni Xudoning O‘zi buyurgan.
42.Isoga inongan har bir kishining gunohlari Uning nomi bilan kechiriladi, deb qadimiy payg‘ambarlarning hammasi ham shahodat berganlar”.
43.Butrus hali gapirib turganda, kalomni eshitayotganlarning barchasi ustiga Muqaddas Ruh tushdi.
44.Butrus bilan birga kelganlar Isoga ishongan yahudiylar edi. Muqaddas Ruh g‘ayriyahudiylarga ham nasib bo‘lganini ular ko‘rib, hayratda qoldilar.
45.Chunki u kishilarning yangi tillarda so‘zlashib, Xudoni ulug‘layotganlarini eshitib turishardi.     Shunda Butrus so‘z oldi:
46.“Xuddi bizlar kabi Muqaddas Ruhni qabul qilgan bu odamlarning suvga cho‘mib imon keltirishiga kim mone bo‘la olar ekan?” – dedi-yu,
47.ularni Iso Masih nomi bilan cho‘mdirishni buyurdi. Shundan keyin ular Butrusdan bir necha kun qolishini iltimos qilishdi.

Acts XI
1.G‘ayriyahudiylar ham Xudoning so‘zini qabul qilibdi, degan xabar havoriylarning va Yahudiyadagi imonlilarning qulog‘iga yetib keldi.
2.Shu sababdan Butrus Quddus shahriga borganda, sunnatchilar unga ta’na qilib:
3.“Sen sunnat qilinmagan odamlarning oldiga kirib, ular bilan birga yeb-ichibsan-ku!” – deyishdi.
4.Butrus esa bo‘lib o‘tgan voqealarni bir boshdan ularga naql qilishga tushdi:
5.“Men Yaffa shahrida ibodat qilayotgan ekanman, o‘zimni yo‘qotib vahiy ko‘rdim: mana, katta ro‘molga o‘xshash bir idish to‘rt burchagidan osilgan holda osmondan tushib, to oldimgacha kelayotgan ekan.
6.Uning ichiga nazar solsam, yer yuzining to‘rt oyoqli, vahshiy va sudraluvchi hayvonlarini hamda ko‘kda uchuvchi qushlarni ko‘rdim.
7.O‘shanda:     – Butrus, tur va so‘yib yegin! – degan bir ovozni eshitdim.
8.Men esa:     – Aslo, yo Rabbim! Mening og‘zimga mutlaqo iflos yoki harom narsa kirgan emas, – dedim.
9.Ovoz ikkinchi marta osmondan eshitilib:     – Xudo halol deganini sen harom dema, – dedi menga.
10.Bu manzara uch marta takrorlandi. Keyin hammasi yana osmonga ko‘tarildi.
11.Mana, o‘sha zahoti Kesariyadan menga yuborilgan uch odam men turgan uyning ro‘parasida to‘xtab qoldi.
12.Muqaddas Ruh esa hech shubhalanmay ular bilan birga borishimni aytdi. Shunday qilib, bu olti birodar ham menga hamroh bo‘lishdi, ular bilan birga o‘sha odamning uyiga kirdik.
13.U esa uyida paydo bo‘lgan farishtani qanday ko‘rganini bizlarga aytib berdi. Farishta unga: “Yaffaga odamlar yubor, Butrus laqabli Simunni chaqirtir.
14.U senga aytadigan so‘zlaridan o‘zing bilan butun xonadoning najot topasizlar”, – deb aytibdi.
15.Men gapira boshlaganimdayoq, dastavval bizning ustimizga tushgan Muqaddas Ruh ularning ustiga ham tushib keldi.
16.Shunda men Rabbimiz Isoning: “Yahyo payg‘ambar odamlarni suvga cho‘mdirib tavba qildirgan, sizlar esa Muqaddas Ruhga cho‘mdirilasizlar”, – degan so‘zini esga oldim.
17.Agar Xudo bizga bergan hadyani Rabbimiz Iso Masihga xuddi bizday inongan mana bularga ham bergan bo‘lsa, unda men kim bo‘ldimki, Xudoga qarshilik qila olsam?”
18.Bu so‘zlarni eshitib, ular tinchlandi. “Xudo g‘ayriyahudiylarni ham tavba qildirib, abadiy hayot nasib qilar ekan”, – deb Xudoni olqishlashdi.
19.Stefanning o‘ldirilishi bilan boshlangan quvg‘in oqibatida tarqalib ketgan imonlilar shu orada Xudoning kalomini yahudiylardan boshqa hech kimga bildirmay, Finikiya, Kipr va Antioxiyagacha yetib borgan edilar.
20.Antioxiya shahriga kelgan ba’zi bir kiprlik va kirineyalik kishilar esa Rabbimiz Isoning Xushxabarini u yerdagi yunonlarga ham yetkazdilar.
21.Rabbimizning kuchi ular orqali amal qilayotgani uchun ham ko‘pchilik Isoni Rabbim deb imon keltirdi.
22.Bu haqda Quddusdagi imonlilar jamoatining qulog‘iga xabar yetib kelgach, Barnaboga Antioxiyaga borishni topshirdilar.
23.Barnabo u yerga kelganda, Xudo inoyatining samarasini ko‘rib quvondi. Rabbimiz Isoga chin ko‘ngildan berilinglar, deb hammaga dalda berdi.
24.U Muqaddas Ruh va imonga to‘lgan, xushfe’l odam bo‘lgani uchun, xalqning talay qismi Isoni Rabbim deb qabul qildi.
25.Keyin Barnabo Shoulni axtarib, Tarsga bordi va uni topib, Antioxiyaga keltirdi.
26.Bir yil mobaynida ular imonlilar jamoati bilan to‘planib, talay odamga ta’lim berishdi. Birinchi marta Antioxiya shahrida Iso shogirdlari Masihiy degan nomni oldilar.
27.O‘sha kunlarda Antioxiyaga Quddusdan ba’zi payg‘ambarlar keldi.
28.Ulardan Agav degani Muqaddas Ruhdan ruhlanib qad rostladi-da, butun dunyoda og‘ir qahatchilik bo‘lishini karomat qildi. (Bu voqea Qaysar Klavdiy davrida sodir bo‘ldi.)
29.Shunda shogirdlarning har biri qo‘lidan kelganicha, Yahudiyada yashovchi imondoshlariga yordam yuborishga ahd qilishdi.
30.Bu ahdni amalga oshirib, yig‘ilgan nafaqalarni Barnabo va Shoul orqali jamoatning oqsoqollariga yuborishdi.

Acts XII
1.O‘sha kunlarda podshoh Hirod imonlilar jamoatidan ba’zilariga ozor berish uchun qo‘l ko‘tardi.
2.Yuhannoning akasi Yoqubni qilich bilan chopib o‘ldirdi.
3.Bu yahudiylarga yoqqanini ko‘rib, uning ortidan Butrusni ham qo‘lga oldi. Ana shu voqealar  yahudiylar xamirturushsiz non yopadigan Fisih bayramida sodir bo‘ldi.
4.Hirod Butrusni zindonga qamab, Fisih bayramidan keyin xalq oldiga chiqarish niyati bor edi. Uni qo‘riqlash uchun har biri to‘rt askardan iborat to‘rt dastaga topshirdi.
5.Butrus shunday zindonda tutilarkan, imonlilar jamoati uning uchun ixlos bilan Xudoga ibodat qilar edi.
6.Hirod uni chiqarmoqchi bo‘lgan kundan avvalgi kechasi Butrus ikki askar o‘rtasida, ikkita zanjir bilan kishanlangan holda uxlayotgan edi. Eshikning yonidagi qorovullar esa zindonni qo‘riqlashar edi.
7.Nogahon Xudovandning farishtasi Butrusning yonida paydo bo‘lib, hujrada nur porladi. Farishta Butrusning biqiniga turtib:     – Tezroq o‘rningdan tur! – deb uni uyg‘otdi. Shu ondayoq qo‘llaridagi zanjirlar tushib ketdi.
8.Farishta Butrusga:     – Kamaringni bog‘la, choriqlaringni kiy! – dedi. U shunday qildi. Keyin farishta:     – To‘ningni kiy, orqamdan yur! – dedi.
9.Butrus chiqib, uning orqasidan ketdi. Faqat farishta qilayotgan ishning o‘ng yoki tush ekanini uqmay, vahiy ko‘rayotganini o‘ylar edi.
10.Birinchi va ikkinchi qorovulxonalardan o‘tib, shaharga chiqadigan temir darvozaga kelishdi. Darvoza o‘zidan-o‘zi ularga ochildi. Tashqariga chiqib, bir ko‘chani bosib o‘tishdi. Nogahonda Butrusning yonidagi farishta g‘oyib bo‘ldi.
11.Butrus o‘ziga kelgach: “Endi men chindan ko‘rdim, Rabbim farishtasini yuborib, meni Hirod qo‘lidan va yahudiy xalqining butun qasd-adovatidan qutqazdi”, – dedi.
12.U bo‘lib o‘tgan voqealarning farqiga yetgan zahoti Mark laqabli Yuhannoning onasi Maryamning uyiga yetib keldi. U yerda bir talay odam to‘planib, ibodat qilayotgan edi.
13.Butrus darvozani taqillatgach, Roda ismli bir xizmatkor qiz quloq solgani chiqdi.
14.Butrusning ovozini tanib, sevinganidan darvozani ochmay ichkariga yugurib, uning tashrifini bildirdi.
15.– Aqling joyidami? – deyishdi ular qizga. Lekin qiz o‘z aytganini tasdiqlayvergach, ular:     – Uning farishtasidir, – deyishdi.
16.Shu orada Butrus taqillatishda davom etdi. Ochganlarida uni ko‘rib hayron qolishdi.
17.Butrus ularning jim turishi uchun qo‘li bilan imo qilib, Rabbimiz uni qanday zindondan chiqarganini gapirib berdi. So‘ng:     – Bularni Yoqub va boshqa birodarlarga bildiringlar! – deb, u yerdan chiqdi-da, boshqa joyga ketdi.
18.Kunduz bo‘lgach, Butrus bilan nima yuz bergani haqida o‘ylab, askarlar qattiq hayajonga tushishdi.
19.Hirod esa uni izlab topolmaganidan keyin qorovullarni so‘roq qilib, o‘lim jazosiga mahkum etdi.     Shundan so‘ng Hirod Yahudiyani tark etib, Kesariya shahriga bordi va u yerda bir muddat qoldi.
20.U Tir va Sido‘n aholisiga bor zahrini sochar edi. Ular esa o‘zaro kelishib, uning huzuriga tashrif buyurishdi. Podshohning saroy noziri Blastani o‘z tomonlariga ko‘ndirib, sulh so‘rashdi. Chunki ularning viloyati uchun zarur bo‘lgan oziq-ovqat podshohning viloyatidan olinar edi.
21.Belgilangan kunda Hirod shohona kiyimlarini kiyib, minbarga o‘tirdi-da, xaloyiqqa va’z aytdi.
22.Xaloyiq esa: “Bu odamning ovozi emas, bu Xudoning ovozi!” – deb xitob qilardi.
23.O‘sha ondayoq Xudovandning farishtasi Hirodni urdi. U sharafni Xudoga bermagani uchun tanasini qurtlar kemirib, jon berdi.
24.Xudoning kalomi esa tobora yoyilar, samara berardi.
25.Barnabo bilan Shoul topshiriqni bajolagach, Mark laqabli Yuhannoni o‘zlari bilan birga olib, Quddusdan qaytib kelishdi.

Acts XIII
1.Antioxiya shahridagi imonlilar jamoatida ba’zi bir payg‘ambarlar va muallimlar, chunonchi Barnabo, “Qoracha” laqabli Simun, kirineyalik Lutsiy, viloyat hokimi Hirod bilan birga tarbiyalangan Manohim va Shoul bor edilar.
2.Bular diniy xizmatini o‘tab, ro‘za tutib turgan mahalda, Muqaddas Ruh gapirib: “Barnabo bilan Shoulni Men saylagan ish uchun Menga ajratib beringlar!” – dedi.
3.Shu tariqa, ular yana ro‘za tutib va ibodat qilib bo‘lgach, Barnabo bilan Shoulning boshiga qo‘llarini qo‘ygancha duo o‘qib, ularni jo‘natishdi.
4.Barnabo bilan Shoul Muqaddas Ruh buyurganiga ko‘ra yo‘lga tushib, Selevkiya shahriga keldilar. U yerdan esa Kipr oroliga suzib ketdilar.
5.Salamis shahriga kelib, yahudiylarning ibodatxonalarida Xudoning kalomini targ‘ib qildilar. Yuhanno ham ularning xizmatida edi.
6.Ular butun orolni kezib chiqib, Pafos shahriga yetib keldilar. U yerda sehrgar va soxta payg‘ambar bo‘lgan Baryeshu ismli bir yahudiyga duch keldilar.
7.Baryeshu viloyat hokimi Sergiy Pavlusning xodimi edi. Aqlli odam bo‘lgan hokim Barnabo bilan Shoulni chaqirtib, Xudoning kalomini tinglamoqchi bo‘ldi.
8.Biroq Baryeshu (boshqa oti bilan Alimo, ya’ni “sehrgar”) ularga qarshilik ko‘rsatib, hokimni imondan toydirishga tirishardi.
9.Shunda Muqaddas Ruhga to‘lgan Shoul, ya’ni Pavlus, unga ko‘zlarini tikib dedi:
10.– Ey iblis o‘g‘li! Yuraging har xil hiyla va ayyorlikka to‘lgandir, har qanday haqiqat dushmanisan! Xudovandning to‘g‘ri yo‘llarini chalkashtirishni bas qil!
11.Va endi Xudovand senga qarshi qo‘l ko‘tardi. Sen ko‘r bo‘lasan va bir qancha vaqt quyoshni ko‘rmaysan.     Shu zahotiyoq bu odamning ko‘zlari qorong‘i-zimistonlikka ko‘mildi. Endi u atrofni paypaslaganicha o‘ziga yetaklovchi izlar edi.
12.Hokim bu voqeani ko‘rdi-da, Rabbimiz Iso to‘g‘risidagi ta’limotga qoyil qolib, imon keltirdi.
13.Pavlus va unga hamroh bo‘lganlar Pafos shahridan suzib ketib, Pamfiliyaning Pergiya shahriga kelishdi. Yuhanno esa ulardan ajralib, Quddusga qaytib bordi.
14.Ular Pergiyadan yana yo‘lga chiqib, Pisidiya yurtidagi Antioxiya shahriga borishdi.     Shanba kunida yahudiylarning ibodatxonasiga kirib o‘tirishdi.
15.Tavrot va Payg‘ambarlar kitoblaridan qiroat tugagach, ibodatxonaning jamoaboshilari ularga kishi yuborib:     “Erlar, birodarlar, agar xalqqa beradigan nasihat so‘zlaringiz bo‘lsa, marhamat qilib aytinglar”, – deyishdi.
16.Pavlus oyoqqa turdi va qo‘li bilan ishora qilib: “Ey Isroil erlari va barcha Xudodan qo‘rqqanlar, tinglangiz! – dedi.
17.– Bu xalqning, Isroilning Xudosi ota-bobolarimizni tanladi. Ular Misr yerida, g‘urbatda yashaganda, Xudo ularning martabasini baland qildi. So‘ngra O‘zining muzaffar qo‘li bilan ularni u yerdan olib chiqdi.
18.Qariyb qirq yil sahroda ularning kirdikorlariga chidadi.
19.Kan’on mamlakatida yetti elatni halokatga yo‘liqtirib, ularning zaminini Isroil xalqiga nasib qildi.
20.Bu hol qariyb to‘rt yuz ellik yil davom etdi.     Shundan so‘ng, Shomuil payg‘ambar zamonigacha Xudo ularga qozilarni berdi.
21.Buning izidan xalq podshoh talab qildi va Xudo Benyamin nasl-nasabidan Kish o‘g‘li Shoul degan mardni ularga qirq yil podshoh qilib berdi.
22.Uni taxtdan tushirgandan keyin esa, ularga Dovudni podshoh qilib berdi. Xudo Dovud haqida shunday shahodat berdi: “Men ko‘nglimdagiday bir odamni – Ishay o‘g‘li Dovudni topdim; butun istaklarimni u bajo keltiradi”.
23.Xudo bergan va’dasiga muvofiq, Dovud zurriyotidan Isroilga Najotkorni – Isoni yubordi.
24.Isoning kelishidan burun Yahyo payg‘ambar butun Isroil xalqini tavba-tazarru qilishga va suvda imon keltirishga undab yurdi.
25.Yahyo o‘z faoliyatini yakunlayotganda: “Sizlar meni kim deb hisoblaysizlar? Men Masih emasman. Lekin mendan keyin Kelayotgan bor, ana men Uning choriq iplarini yechishga ham munosib emasman”, – degan edi.
26.Ey erlar, birodarlar, ey Ibrohim naslidan bo‘lganlar va orangizdagi barcha Xudodan qo‘rqqanlar! Bu Najotkor haqidagi xabar endi sizlargacha yetib keldi.
27.Quddusda yashovchilar bilan ularning rahnamolari Isoni tan olmadilar. Uni o‘limga mahkum qilib, har shanba kuni tilovat qilinadigan payg‘ambar so‘zlarini o‘zlari bajo keltirdilar.
28.Unda o‘limga loyiq hech bir ayb topolmagan holda, Pilatdan Uni o‘ldirishni so‘radilar.
29.U haqida yozilgan butun oyatlarni shunday bajo keltirishgandan keyin, Uni yog‘ochdan tushirib qabrga qo‘ydilar.
30.Lekin Xudo Isoni tiriltirdi.
31.Iso O‘zi bilan birga Jaliladan Quddusga borganlarga ancha kunlar davomida ko‘rinish berib turdi. Endi ular xalq oldida Uning guvohlari bo‘lib qolganlar.
32.Bizning sizlarga yetkazayotgan Xushxabar ham shu: Xudo otalarimizga bergan va’dasini
33.ularning bolalari bo‘lmish bizlar uchun Isoni tiriltirish orqali amalga oshirdi. Zabur kitobining ikkinchi sanosida yozilganidek:     “Sen Mening O‘g‘limsan,     Seni bugun tavallud ettirdim”.
34.Isoni tiriltirish va aslo chirishiga yo‘l qo‘ymaslik haqida esa Xudo  Zaburda yana shunday degan:     “Men Dovudga va’da qilgan duolarimni     Sizlarga muqarrar etib bergayman”.
35.Shuningdek, boshqa bir oyatda ham:     “O‘z Azizingning chirishni ko‘rishiga yo‘l qo‘ymaysan”,– degan.
36.Dovud Xudoning amri bilan o‘z nasliga xizmat qilganidan keyin vafot etdi va ota-bobolari singari ko‘milib, uning tanasi chirib ketdi.
37.Biroq Xudo tiriltirgan Isoning tanasi chirishni ko‘rmadi.
38.Endi ey birodarlar, mana shu sizlarga ma’lum bo‘lsinki, ushbu Iso nomidan gunohlaringiz kechirilishi e’lon qilinmoqda.
39.Sizlar Musoning Qonuniga amal qilib, oqlanishingiz mumkin emas edi. Endi esa Iso Masihga ishongan kishining har qanday gunohidan Xudo o‘tadi.
40.Faqat ehtiyot bo‘linglar, yana payg‘ambarlar kitobida aytilgan bu so‘zlar sizlarning boshingizga tushmasin:
41.“Ey xor qiluvchilar, qaranglar,     Hayratda qolib halok bo‘linglar!     Siz yashayotgan kunlarda Men bir ish qilamanki,     Uni sizlarga biron kishi aytib berganda edi,     Unga hech inonmas edingizlar””.
42.Bundan so‘ng Pavlus bilan Barnabo yahudiylarning ibodatxonasidan chiqib ketishdi. Xaloyiq ulardan bu haqda kelgusi shanba kuni yana so‘zlashni iltimos qildi.
43.Jamoat tarqalgandan keyin, yahudiylardan va Xudodan qo‘rqib yahudiy diniga kirganlardan ko‘pginasi Pavlus va Barnaboning orqasidan ergashdilar. Ular bu kishilar bilan suhbat qurib, Xudoning inoyatiga tayanib, imonda mahkam bo‘lishga ishontirishardi.
44.Kelgusi shanbada shaharliklarning qariyb hammasi Xudoning kalomini eshitish uchun yig‘ilishdi.
45.Lekin shuncha xaloyiqni ko‘rgan yahudiylar hasadga to‘lib, Pavlusning aytayotgan so‘zlarini inkor qilgancha, haqoratga o‘ta boshladilar.
46.Shunda Pavlus bilan Barnabo jasorat bilan javob berib dedilar: “Xudoning kalomini birinchi navbatda siz, yahudiylarga targ‘ib qilmoq kerak edi. Ammo sizlar Uni rad qilib, o‘zlaringizni abadiy hayotga noloyiq ko‘rdingizlar. Shundan buyon biz boshqa xalq vakillariga murojaat qilamiz.
47.Chunki Xudovand  Tavrotda bizga vasiyat qilib degan:     “Seni turli xalqlarga nur berishga qo‘ydim,     Zamin chetlariga qadar najot keltirgin deya””.
48.G‘ayriyahudiylar buni eshitgandan so‘ng sevinib, Rabbimizning kalomini ko‘kka ko‘tarishdi, abadiy hayotga tayin bo‘lganlarning hammasi esa imon keltirishdi.
49.Shu tariqa Rabbimizning kalomi butun mamlakat bo‘ylab yoyilib borar edi.
50.Biroq yahudiylar xudojo‘y va e’tiborli ayollar va shuningdek, shaharning nufuzli odamlarini Pavlus va Barnaboga qarshi qo‘zg‘atib, ularni o‘z yurtlaridan quvib chiqazdilar.
51.Shunda Pavlus va Barnabo oyoq changlarini ularga siltab qoqib, Ikoniya shahriga ketishdi.
52.Shogirdlar bo‘lsa, sevinch va Muqaddas Ruhga to‘lib-toshib borardilar.

Acts XIV
1.Ikoniya shahrida Pavlus bilan Barnabo odatdagiday yahudiylarning ibodatxonasiga kirib, va’z aytdilar. Natijada yahudiy va yunonlardan juda ko‘plari imon keltirdi.
2.Lekin inonmagan yahudiylar majusiylarning yuraklarini zaharlab, ularni imonlilarga qarshi qo‘zg‘atdilar.
3.Pavlus bilan Barnabo bo‘lsa, ancha vaqt Rabbimiz Iso uchun jasorat bilan faoliyat ko‘rsatardilar. Rabbimiz ham ularning qo‘llari orqali ajoyib va mo‘jizakor ishlar yaratib, O‘zining inoyatli kalomini tasdiqlar edi.
4.Shunday qilib, shahar aholisi ikkiga bo‘lindi: ba’zilari yahudiylar va ba’zilari havoriylar tomoniga o‘tdilar.
5.Yahudiylar va majusiylar o‘z rahnamolari bilan kelishib, havoriylarga ozor berib, ularni toshbo‘ron qilmoqchi bo‘lishdi.
6.Ular esa buni payqab qolib, Likaoniyaning Listra va Derviya shaharlari va atrofdagi viloyatga qochib ketishdi.
7.U yerda Injil Xushxabarini targ‘ib qilishda davom etishdi.
8.Listra shahrida bir cho‘loq kishi yerda o‘tirar edi. U tug‘ma mayib bo‘lib, umrida aslo yurmagan edi.
9.U Pavlusning aytayotgan so‘zlarini tinglarkan, Pavlus unga ko‘z tikib, darddan xalos bo‘lish uchun imoni borligini payqadi.
10.Ovozini baland qilib:     – Rabbim Iso Masih nomidan senga aytaman: oyog‘ingda tikka tur! – dedi. O‘sha zahoti u kishi o‘rnidan irg‘ib turdi-da, yura boshladi.
11.Xaloyiq Pavlus qilgan ishni ko‘rib, Likaoniya tilida baralla:     – Tangrilar odam qiyofasida oldimizga tushibdi! – deb baqira ketishdi.
12.Barnaboni – Zevs, Pavlusni esa notiq bo‘lgani uchun Hermes deyishdi.
13.Shaharning tashqarisidagi Zevs ma’badining kohini esa shahar darvozalariga ho‘kizlarni va gulchambarlarni olib kelib, xaloyiq bilan birga qurbonlik keltirmoqchi bo‘ldi.
14.Havoriylar Barnabo va Pavlus buni eshitgach, kiyimlarini yirtgancha, o‘zlarini xaloyiqning orasiga otib:
15.“Erlar! – deb baqirishdi. – Nima uchun bu ishlarni qilyapsizlar? Biz ham sizlarga o‘xshagan insonmiz! Sizlar bu soxta tangrilarga topinishdan qaytib, yer, osmon, dengiz va undagi hamma narsani yaratgan barhayot Xudoga iltijo qilinglar. Mana, biz sizlarga yetkazayotgan Xushxabarimiz shu.
16.Garchi Xudo o‘tgan barcha xalqlarga o‘z yo‘llari bilan yurishlariga erk bergan bo‘lsa-da,
17.shu bilan birga O‘zini doimo oshkora qilib kelgan. Osmondan yog‘ingarchilik va serhosil mavsumlar berib, rizq-ro‘zingizni ta’minlab, yuraklaringizni baxt-saodatga to‘ldirib, sizlarga ezgulik qilib kelgan”.
18.Havoriylar bu so‘zlarni aytib bo‘lib, olomonni zo‘rg‘a tinchitishdi va o‘zlariga qurbonlik qilmaslikka ko‘ndirishdi. [Hamma uy-uylariga ketgandan so‘ng, ular yana shu yerda ta’lim berishni davom ettirishdi.]
19.Shu orada havoriylar jasorat bilan va’z aytib turganda, Antioxiya va Ikoniya shaharlaridan yahudiylar kelib, xalqni ulardan bosh tortishga undadilar. “Ular biron haqiqatni aytishgani yo‘q, hamma so‘zlari yolg‘on”, – deb xalqning avzoyini buzib, Pavlusni toshbo‘ron qildilar. Uni o‘lgan hisoblab, shahardan tashqariga sudrab chiqdilar.
20.Lekin shogirdlari uning atrofiga to‘planganda, Pavlus o‘rnidan turib, shaharga qaytib kirdi. Ertasi kuni Barnabo bilan Derviya shahriga jo‘nadi.
21.Xushxabarni Derviya shahrida targ‘ib qilib, ko‘p shogird orttirishgandan so‘ng, Listra, Ikoniya va Antioxiya shaharlariga qaytdilar.
22.Yo‘l-yo‘lakay Iso shogirdlarining jonlariga jon qo‘shib, imonda sobit bo‘lishlari uchun dalda berardilar. “Xudoning Shohligiga ko‘p qayg‘ulardan o‘tib kirishimiz kerak”, – deb nasihat qilardilar.
23.Har bir imonlilar jamoati uchun oqsoqollar tayin etdilar. Ro‘za tutib, imonlilarni duo qilib, Rabbimiz deb qattiq ishonishgan Iso Masihning qaramog‘iga ularni topshirdilar.
24.Pisidiya yurtidan o‘tib Pamfiliya viloyatiga keldilar.
25.Pergiya shahrida Xudoning so‘zini va’z qilgandan keyin, Attaliyaga tushib bordilar.
26.U joydan suzib, endi tamomlagan ishlari uchun Xudoning inoyatiga topshirilgan joy – Antioxiyaga qaytib keldilar.
27.U yerga yetgach, imonlilar jamoatini yig‘ib, Xudoning ular bilan nimalar qilganini, majusiylarga imon eshigini qanday ochganini so‘zladilar.
28.Bu yerdagi Iso shogirdlari bilan birga ancha vaqt turdilar.

Acts XV
1.Yahudiya o‘lkasidan kelgan ba’zi odamlar Antioxiyada turgan imonli birodarlariga: “Agar Musoning odati bo‘yicha sunnat qilmasangizlar, najot topolmaysizlar”, – deya ta’lim berardilar.
2.Pavlus va Barnabo ular bilan ancha tortishuv va bahsga kirishdilar. Oxirida Pavlus bilan Barnaboni, shuningdek, oralaridan boshqa ba’zi kishilarni tayin etib, bu masalani havoriylar va oqsoqollar qoshida yechish maqsadida ularni Quddusga yuborishga qaror qilishdi.
3.Ular jamoat tomonidan jo‘natilgandan so‘ng, Finikiya va Samariya o‘lkalaridan o‘tayotib, o‘sha yerdagi birodarlariga majusiylarning Xudoga iltijo qilishganini aytib berib, hammaga katta sevinch bag‘ishlardilar.
4.Quddusga yetganlarida, imonlilar jamoati, havoriylar va oqsoqollar tomonidan yaxshi qabul qilindilar. O‘zlari bilan Xudoning qilgan butun ishlarini, majusiylarga imon eshigini qanday ochganini ularga bildirdilar.
5.Lekin farziylar mazhabidan Isoga ishongan ba’zi birlari qarshi turib: “Ularni sunnat qilish va Musoning Qonuniga rioya ettirish kerak”, – dedilar.
6.Havoriylar va oqsoqollar bu masalani muhokama qilish uchun yig‘ildilar.
7.Ancha munozaradan keyin Butrus o‘rnidan turib, ularga xitob etdi:     “Erlar, birodarlar! Sizlarga ma’lumki, majusiylar Injil Xushxabarini mendan eshitib, imon keltirsinlar deb, Xudo ancha vaqt avval orangizdan meni tanlagan edi.
8.Qalblarni bilgan Xudo bizga bergan Muqaddas Ruhni ularga ham ehson etib, shu bilan ularni ma’qul topganini tasdiq etdi.
9.Ular bilan bizning oramizni hech qanday farq bilan ajratmasdan, imon keltirishlari orqali ularning ham dillarini tozaladi.
10.U holda, sizlar nima uchun Xudoni sinab, na otalarimiz, na bizlar ko‘tarib borolmagan bo‘yinturuqni Iso shogirdlarining bo‘yniga yuklamoqchisizlar?
11.O‘zimiz birgina Rabbimiz Isoning inoyati bilan najot topishga ishonganimiz kabi, ular ham xuddi shunga ishonishadi”.
12.Shunda butun jamoat jim bo‘lib, Barnabo bilan Pavlusga quloq solib turdi. Ular esa Xudoning o‘zlari orqali majusiylar orasida bajargan barcha ajoyib va mo‘jizakor ishlarini ayta boshladilar.
13.Ular so‘zlab bo‘lgandan keyin, Yoqub gap boshladi:     “Erlar, birodarlar, menga quloq solinglar!
14.Simun, birinchi galda Xudo boshqa millatlardan O‘z ismini tanigan bir xalqni olish uchun osmondan tushganini tushuntirdi.
15.Ana, payg‘ambarlarning so‘zlari ham bunga muvofiq kelyapti, Tavrotda yozilishicha:
16.“Bundan keyin Men qaytib kelib,     Dovudning yiqilgan dargohini barpo qilurman.     Uning xarobalarini yangidan qurib,     Uni boshdan qayta tiklab qo‘yurman.
17.Toki qolgan odamlar,     Ismimni tanigan barcha xalqlar,     Men – Xudovandni izlab topsinlar.
18.Bularni qadimdan ma’lum etgan Xudovand buyurib bajarmoqda”.
19.Shuning uchun mening fikrimcha, boshqa millatlardan Xudoga imon keltirganlarni qiynab qo‘ymasligimiz lozim.
20.Faqat ularga xat yozib, butlarga so‘yilgan harom qurbonlik go‘shti, zino, bo‘g‘ilgan hayvonning go‘shti va qon yeyishdan o‘zlarini saqlasinlar, [o‘zlari uchun istamagan narsani o‘zgaga qilmasinlar], deb buyruq beraylik.
21.Zotan, Musoning Qonuni qadimgi ajdodlar zamonidan beri har bir shaharda va’z qilinmoqda, har shanba kuni ibodatxonalarda qiroat qilinib kelmoqda”.
22.Buning izidan butun jamoat bilan havoriylar va oqsoqollar o‘z oralaridan odamlarni saylab, Pavlus va Barnabo bilan Antioxiyaga yuborishni lozim ko‘rdilar. Birodarlar orasida obro‘ orttirgan Barsabo laqabli Yahudoni va Silani sayladilar.
23.Ular orqali shu maktubni yozib yubordilar: “Havoriylar, oqsoqollar va barcha birodarlardan, turli xalq vakillaridan iborat bo‘lib, Antioxiya, Suriya, va Kilikiyada yashayotgan birodarlarimizga salom!
24.Eshitishimizcha, bizdan chiqqan ba’zi kishilar o‘zlarining gaplari bilan sizlarni dovdiratib, sunnat qilish kerak, Musoning Qonuniga rioya qilish kerak, deb ko‘ngillaringizni tashvishga solishibdi. Biz esa buni buyurmagan edik.
25.Shu sababdan o‘z oramizdan saylangan ba’zi bir odamlarni azizlarimiz Barnabo va Pavlus bilan birga sizlarning oldingizga yuborish uchun bir fikrga keldik.
26.Bu ikkalasi Rabbimiz Iso Masihning ismi uchun o‘z jonlarini ham ayamagan zotlardir.
27.Qarorimiz bo‘yicha huzuringizga hozircha Yahudo bilan Silani yo‘llayapmiz; ular sizlarga bularni og‘zaki ham tushuntiradilar.
28.Shunday qilib, Muqaddas Ruhga va bizga ma’qul ko‘ringan quyidagi zarur sanalganlardan boshqa sizlarga hech narsa yuklamaslikka qaror qildik, chunonchi:
29.butlarga so‘yilgan qurbonlik go‘shti, qon, bo‘g‘ilgan hayvonning go‘shti hamda zinodan o‘zingizni saqlanglar. [O‘zingiz uchun istamagan narsani o‘zgaga qilmanglar.] Bu harom narsalardan o‘zlaringizni saqlab yursangiz, yaxshi ish qilgan bo‘lasizlar. Salomat bo‘linglar!”
30.Shunday qilib, bu odamlar yo‘lga tushib, Antioxiya shahriga kelishdi. U yerdagi jamoatni to‘plab, xatni topshirishdi.
31.Ular esa nasihatni o‘qib sevindilar.
32.O‘zlari ham payg‘ambar bo‘lgan Yahudo va Sila ma’noli, mo‘l so‘z bilan birodarlariga dalda berib, jonlariga jon qo‘shdilar.
33.Bu yerda bir muddat turishganidan keyin, birodarlari ularni eson-omon kuzatib, yuborganlar qoshiga qaytarishdi.
34.[Lekin Sila Antioxiyada qolishni afzal ko‘rdi va Yahudo yakka o‘zi Quddusga qaytdi.]
35.Pavlus va Barnabo bo‘lsa, Antioxiyada qolishdi. Ular boshqa ko‘p kishilar bilan hamjihat bo‘lib, ta’lim berishni va Rabbimiz Isoning Xushxabarini targ‘ib qilishni davom ettirishdi.
36.Bir muncha vaqtdan keyin Pavlus Barnaboga: “Endi qaytib borib, Rabbimiz kalomini targ‘ib etgan har bir shahardagi birodarlarimizni yo‘qlaylik, ularning hol-ahvolini bilaylik”, – dedi.
37.Barnabo esa Mark degan Yuhannoni ham o‘zi bilan birga olmoqchi edi.
38.Lekin Pavlus, Pamfiliyada o‘zlarini tark etib, hamkorlikdan bosh tortgan odamni o‘zi bilan birga olishni o‘rinli deb hisoblamas edi.
39.Natijada oralarida shunday xafalik bo‘lib o‘tdiki, ular bir-birlaridan ayrilib qoldilar. Barnabo Markni ergashtirib, Kipr oroliga suzib ketdi.
40.Pavlusning o‘zi esa Silani tanladi. Birodarlar uni Xudoning inoyatiga topshirgandan so‘ng, u jo‘nab ketdi.
41.U Suriya va Kilikiya o‘lkalaridan o‘tib borgan sari, Masih jamoatlarini imonda mustahkamlar edi.

Acts XVI
1.Pavlus Derviya va Listra shaharlariga yetib bordi. U yerda Timo‘tiy ismli Iso shogirdi bor edi. Uning onasi imon topgan yahudiy, otasi esa yunon edi.
2.Bu kishi Listra va Ikoniyada yashagan imonlilar orasida yaxshi nom chiqargan edi.
3.Timo‘tiyni o‘zi bilan birga olib ketishni istab, Pavlus o‘sha atrofdagi yahudiylar sababli uni sunnat qildi. Chunki uning otasi yunon ekanini hamma bilar edi.
4.Ular shaharma-shahar kezib borisharkan, Quddusdagi havoriylar va oqsoqollar tomonidan qaror qilingan qonun-qoidalarni imonlilarga topshirib, bularga rioya qilishlarini tayinlashardi.
5.Shu yo‘sinda jamoatlarning imoni quvvatlanib, soni kundan-kunga oshib borayotgan edi.
6.Pavlus bilan yo‘ldoshlari Frigiya va Galatiya yurtlaridan o‘tishdi, chunki Muqaddas Ruh Asiyada Xudo so‘zini targ‘ib qilishlariga to‘sqinlik qildi.
7.Misiya chegaralariga yaqinlashganda, Bitiniyaga bormoqqa intildilar, lekin Isoning Ruhi yana ularga ijozat bermadi.
8.Shunday qilib, Misiya yurtidan o‘tib, Troas shahriga tushib keldilar.
9.O‘sha kechasi makedoniyalik bir odam Pavlusning tushiga kirdi. U Pavlusning qarshisida turib: “Makedoniyaga kelib, bizga yordam bergin!” – deb yolvorar edi.
10.Pavlusning ko‘rgan bu karomatli tushidan keyin bizlar darhol Makedoniyaga borish harakatini qildik. Chunki Rabbimiz bizni u aholiga Xushxabarni yetkazishga chaqiryapti, degan xulosaga kelgan edik.
11.Troas shahridan jo‘nab, to‘g‘ri Samofrakiya va ertasi kuni Neapol shahriga suzib bordik.
12.U yerdan chiqib, Makedoniyaning o‘sha qismidagi birinchi Rim koloniyasi bo‘lmish Filippi shahriga keldik va o‘sha yerda bir necha kun turib qoldik.
13.Yahudiylarning dam olish kunida biz shahardan tashqariga chiqib, xuddi o‘ylaganimizdek daryo bo‘yida ibodat qilayotgan jamoatga duch keldik. Yig‘ilgan ayollar bilan suhbatlasha boshladik.
14.Tinglovchilar orasida Lidiya ismli xudojo‘y bir ayol bor edi. U Tiyatira shaharlik alvon to‘n sotuvchi edi. Pavlusning aytayotganlarini fahmlashi uchun Rabbimiz uning qalbini ochdi.
15.Lidiya o‘zining uy ahli bilan birga suvda imon keltirgandan so‘ng, bizni mehmon qilmoqchi bo‘ldi. “Agar sizlar meni Rabbimiz Isoga imon keltirgan deb hisoblasangizlar, uyimga kirib o‘tiringlar”, – deb bizni ko‘ndirdi.
16.Bir kuni ibodatgohga ketayotganimizda, ichida folchilik ruhi bo‘lgan bir cho‘ri bizga duch keldi. U folchilik mahorati bilan xo‘jayinlariga ko‘p daromad keltirardi.
17.Pavlusning va hammamizning orqamizdan yurib:     – Bu odamlar Xudoyi Taoloning qullaridir, bizga najot yo‘lini e’lon qilmoqdalar, – deb baqirardi.
18.Ancha kun buni takrorladi. Oxiri, Pavlusning joniga tegib, u cho‘riga burildi-da, ichidagi ruhga:     – Iso Masih nomidan senga buyuraman: cho‘ridan chiqib ket! – dedi. Ruh esa o‘sha zahoti cho‘rining tanidan chiqib ketdi.
19.Cho‘rining xo‘jayinlari endi daromad umidi yo‘qolganini ko‘rib, Pavlus bilan Silani tutganlaricha markaziy maydonga, shahar mahkamasiga sudrab bordilar.
20.Ularni Rim ma’murlarining qoshiga chiqarib:     – Bu odamlar yahudiy bo‘la turib, shahrimizni to‘s-to‘polon qilib yubormoqdalar!
21.Biz rimliklarga qabul etish va bajarish mumkin bo‘lmagan odatlarni targ‘ib qilmoqdalar, – deyishdi.
22.Olomon Pavlus bilan Silaga yopirila boshlagach, ma’murlar ularning ust-boshini yirtib olib, kaltaklashga buyurdilar.
23.Ularni juda ko‘p kaltaklashgandan keyin zindonga tashlab, qattiq qo‘riqlashni zindonbonga buyurdilar.
24.U ham olgan amriga ko‘ra, ularni zindonning ichki bo‘lmasiga qamab, oyoqlarini kundalab qo‘ydi.
25.Tun yarimlab qolganda, Pavlus va Sila ibodat qilib, Xudoni kuylashar edi; mahbuslar esa ularni tinglab turishardi.
26.To‘satdan shiddatli zilzila yuz berdi-da, qamoqxonaning poydevorini silkitib tashladi. O‘sha zahoti barcha eshiklar ochilib, hammaning kishanlari bo‘shab qoldi.
27.Zindonbon esa uyg‘ongan zahoti zindon eshiklarining ochilib qolganini ko‘rdi. U qilichini qinidan sug‘urib, o‘zini o‘ldirmoqchi bo‘ldi, chunki mahbuslar qochib ketishgan, deb o‘ylardi.
28.Lekin Pavlus baland ovozda baqirib:     – Zinhor o‘z joningga qasd qilma, biz hammamiz shu yerdamiz! – dedi.
29.Zindonbon chiroq so‘rab, zindonga yugurib kirdi va titrab Pavlus bilan Silaning poyiga o‘zini tashladi.
30.Ularni tashqariga chiqarib:     – Janoblar, najot topish uchun nima qilishim kerak? – deb so‘radi.
31.Ular:     – Rabbimiz Iso Masihga ishongin, sen o‘zing va butun xonadoning najot topasizlar, – deyishdi.
32.Keyin unga va butun uy ahliga Xudoning kalomini so‘zlab berishdi.
33.Zindonbon kechaning o‘sha soatida Pavlus bilan Silani bir chetga olib, yaralarini yuvdi. Darhol o‘zi bilan butun xonadoni suvga cho‘mib imon keltirdi.
34.Ularni o‘z uyiga keltirib, dasturxonga taklif qildi. Xudoga imon topdim deb, butun xonadoni bilan birga juda xurram bo‘layotgan edi.
35.Kunduz bo‘lgach, rimlik ma’murlar:     – U odamlarni qo‘yib yuboringlar, – deb vazifadorlarini yo‘llashdi.
36.Zindonbon Pavlusga xabar yetkazib:     – Ma’murlar sizlarni ozodlikka chiqarish uchun odam yuborishibdi, endi chiqib eson-omon keta qolinglar, – dedi.
37.Pavlus ularga shunday javob berdi:     – Rim fuqarosi bo‘lgan bizni sud qilmay xalqning ko‘z o‘ngida urib, zindonga tashladilar. Endi esa bizni yashirincha qo‘yib yubormoqchilarmi? Yo‘q, o‘zlari kelib bizni chiqazsinlar!
38.Vazifadorlar bu so‘zlarni ma’murlarga aytib berdilar. Pavlus bilan Silaning Rim fuqarosi bo‘lganlarini ma’murlar eshitgach, yuraklari seskanib ketdi.
39.Kelib ulardan kechirim so‘radilar. So‘ng ularni kuzatib, shahardan ketishlarini iltimos qildilar.
40.Pavlus bilan Sila esa zindondan chiqiboq, Lidiyaning uyiga borishdi. Birodarlari bilan ko‘rishib, ularga nasihat bergandan keyin, jo‘nab ketishdi.

Acts XVII
1.Amfipol va Apolloniya shaharlaridan o‘tib, Salonika shahriga kelishdi. U yerda yahudiylarning ibodatxonasi bor edi.
2.Pavlus o‘zining odatiday yahudiylarning oldiga kirib, surunkasiga uch shanba kuni ular bilan muqaddas yozuvlar borasida munozara qildi.
3.“Sizlarga men e’lon qilayotgan bu Iso – Masihdir”, – deb aytar, Masihning azob bilan o‘lib tirilishi kerakligini ishontirarli isbotlar bilan bayon etar edi.
4.Yahudiylardan ba’zilari, shuningdek, Xudodan qo‘rqqan ko‘pgina yunonlar bilan e’zozli ayollardan iborat katta bir to‘da qanoat hosil qilib, Pavlus bilan Silaga qo‘shildilar.
5.Lekin  inonmagan yahudiylar hasadga to‘lib, maydondan yaramas odamlarni to‘plab, xaloyiq orasiga g‘ulu solishdi-da, butun shaharni to‘s-to‘polonga aylantirib yuborishdi. Yasonning uyiga hujum qilib, Pavlus bilan Silani xalqning oldiga olib chiqishni talab qilishdi.
6.Ularni topolmay, Yason va ba’zi imonlilarni shahar ma’murlari huzuriga sudrab kelishdi-da, qichqirishib: “Dunyoni ostin-ustin qilayotgan bu odamlar mana bu yerga ham kelishibdi!
7.Mana, Yason ularni uyiga qabul qilibdi. Bularning hammasi: Iso degan boshqa bir podshoh bor, deb Qaysarning buyruqlariga qarshi harakat qilmoqdalar”, – deyishdi.
8.Bu so‘zlar olomonni va shahar ma’murlarini juda ham hayajonga soldi.
9.Nihoyat, Yason va boshqalardan kafolat olib, ularni qo‘yib yuborishdi.
10.Darhol, o‘sha kechasiyoq imonlilar Pavlus bilan Silani Veriya shahriga jo‘natishdi. Ular u yerga yetgach, yahudiylarning ibodatxonasiga borishdi.
11.Bu yerdagi yahudiylar Salonika aholisidan ko‘ra farosatliroq edilar. Xudo so‘zini juda ishtiyoq bilan qabul qilib, bu ta’limot haqiqatmikin, deb kundan-kunga muqaddas yozuvlarni sinchiklab o‘qir edilar.
12.Shunday qilib, ulardan ko‘plari, shu jumladan muhtaram yunon ayolu erkaklarining ko‘pchiligi ham imon keltirishdi.
13.Pavlus Veriya shahrida ham Xudoning kalomini va’z qilyapti, deb eshitgan Salonikadagi yahudiylar u yerga ham kelib, xaloyiqni gijgijlab, alg‘ov-dalg‘ov qildilar.
14.Shunda imonlilar Pavlusni zudlik bilan dengizga kuzatib qo‘ydilar. Sila va Timo‘tiy esa o‘sha yerda qoldilar.
15.Pavlusning kuzatuvchilari uni Afina shahrigacha uzatib qo‘ydilar. Pavlusdan: “Sila bilan Timo‘tiy oldimga tezroq kelishsin”, degan topshiriqni olgandan so‘ng, ular yo‘lga tushdi.
16.Pavlus Afinada Sila bilan Timo‘tiyni kutib turarkan, bu shaharning butlar bilan to‘lganini ko‘rib, ko‘ngli juda g‘ashlandi.
17.Shu tariqa, u goh yahudiy ibodatxonasida yahudiylar va Xudodan qo‘rqqan boshqa kishilar bilan so‘zlashar, goh bozor maydonida uchrashib turganlar bilan har kuni munozara qilar edi.
18.Ayniqsa, epikurchi va stoik faylasuflar u bilan bahslashardilar. Pavlus Iso va tirilish to‘g‘risidagi Xushxabarni bayon etdi. Biri: “Bu mahmadona nima demoqchi ekan?” – desa, boshqalari: “U begona tangrilarning va’zxoni, shekilli”, – deb aytishardi.
19.Pavlusni Ares-tepaga olib borishdi va unga: “Sen targ‘ib qilayotgan bu yangi ta’limotning nimaligini bilishimiz mumkinmi?
20.Quloqlarimizga g‘alati so‘zlar eshitilyapti-da, biz ularning nimaligini bilmoqchimiz”, – deyishdi.
21.Barcha afinaliklar va bu shaharda yashovchi begonalar hamma vaqtlarini yangiliklarni so‘zlash yoki tinglash bilangina o‘tkazishardi.
22.Shunday qilib, Pavlus Ares-tepaning o‘rtasida turib, va’z aytdi:     “Ey afinaliklar! Men sizlarni har jihatdan juda dindor ko‘ryapman.
23.Chunonchi, kezib-kezib, aziz joylaringizni ko‘zdan kechirib, “NOMA’LUM XUDOGA BAG‘ISHLANGAN” deb yozilgan bir qurbongohga ham duch keldim. Xuddi shu sizlar bilmay sig‘inayotgan Xudoni men sizlarga ma’lum qilmoqchiman.
24.Borliqni yaratgan Parvardigori olam yeru osmon Egasi bo‘lib, inson qo‘li bilan yaratilgan ma’badlarda yashamaydi.
25.U biron narsaga muhtoj emaski, Unga inson qo‘llari bilan xizmat qilib bo‘lsa. U O‘zi hammaga hayot, nafas va borliqni bergan.
26.Xudo barcha odamzodni bir odamdan yaratib, yer yuziga tarqalib yashashiga yo‘l qo‘ygan. Insoniyatning belgili davrlarini, turli istiqomat joylarini Xudo tayin etgan.
27.U har birimizga juda yaqin bo‘lib, paypaslab-paypaslab bo‘lsa-da, Meni qidirib topinglar, deb buyurmoqda.
28.Zotan, biz U orqali yashaymiz, harakat qilamiz, bormiz. O‘z shoirlaringizdan ba’zilari aytganidek: “Biz ham Uning urug‘idirmiz”.
29.Endi biz Xudoning urug‘idan bo‘lganimiz sababli, go‘yo Xudoyi Taoloni inson aqli bilan ijod qilingan yoki inson hunari bilan ishlangan oltin, kumush yoki tosh buyumlar bilan tenglashtirmasligimiz kerak.
30.Xudo o‘tgan bu qorong‘i davrlarga ko‘z yumgan bo‘lsa-da, endi hamma yerda, hamma insonlarning tavba qilishlarini buyurmoqda.
31.O‘zi qo‘ygan Zot orqali U dunyoni adolat bilan hukm etadigan bir kun tayin etdi. O‘sha Zotni o‘lganidan keyin tiriltirib, barcha insonlarga ishonch bag‘ishladi”.
32.O‘liklarning tirilishini eshitib, ba’zilar masxara qilib kuldilar. Boshqalar esa: “Bu haqda seni bo‘lak payt eshitamiz”, – dedilar.
33.Shunday qilib, Pavlus ularning o‘rtasidan chiqib ketdi.
34.Ba’zi odamlar esa unga ergashib imon keltirdilar, shu jumladan Ares-tepa kengashining a’zosi – Dionisiy, Damar ismli bir ayol va boshqalar bor edi.

Acts XVIII
1.Bu hodisalardan keyin Pavlus Afinani tark etib, Korinf shahriga keldi.
2.Bu shaharda asli pontlik bo‘lgan Akil ismli bir yahudiyni topdi. Qaysar Klavdiy butun yahudiylarga Rimdan chiqib ketishlari haqida farmon chiqargani tufayli, Akil bilan xotini Priskilla yaqinda Italiyadan kelishgan edi. Pavlus ularning oldiga bordi.
3.Hamkasb bo‘lganlari uchun ularning yonida qolib ishladi. Ularning hunari esa chodir tikuvchilik edi.
4.Pavlus har shanba kuni yahudiylar ibodatxonasida bahslashib, yahudiy bilan yunonlarni ishontirishga harakat qilardi.
5.Sila bilan Timo‘tiy Makedoniyadan kelganlaridan keyin, Pavlus o‘zini butunlay va’zxonlikka bag‘ishlab, Isoning Masihligini yahudiylarga ta’kidlab bayon etardi.
6.Lekin ular qarshi borib, uni haqorat qilgach, Pavlus kiyimidagi changni qoqib: “Sizlar to‘kkan qon o‘z bo‘yningizga! Men tozaman. Bu kundan e’tiboran men majusiylarning oldiga boraman”, – dedi.
7.Pavlus u yerdan ketib, Xudoga sig‘inuvchi Yustus ismli bir odamning uyiga keldi. Uning uyi esa yahudiylar ibodatxonasiga devor-darmiyon edi.
8.Shunday qilib, ibodatxonaning jamoaboshisi bo‘lgan Krisp butun xonadoni bilan Isoni Rabbim deb imon keltirdi. Buni eshitgan korinfliklardan ko‘plari ham ishonib, suvda imon keltirdilar.
9.Bir kechasi Pavlusning tushida Iso ko‘rinish berib: “Qo‘rqma, lekin tinmay gapiravergin, – dedi.
10.– Men sen bilan birgaman, hech kim senga qo‘l tegizib yomonlik qilmaydi; chunki bu shaharda ko‘p odamlarim bor”.
11.Pavlus shundan so‘ng bir yilu olti oy bu yerda yashab, Xudo kalomidan ta’lim berdi.
12.Gallion Axaya viloyati hokimi bo‘lgan davrda, yahudiylarning hammasi bir bo‘lib, Pavlusga qarshi bosh ko‘tarishdi. Uni mahkamaga sudrab kelib:
13.“Bu odam Qonunimizga zid o‘laroq Xudoga sig‘inishni xalqqa o‘rgatmoqda”, – deb aytishdi.
14.Pavlus og‘zini ochay deganda, Gallion yahudiylarga xitob etib: “Hoy yahudiylar! Agar biron haqsizlik yoki og‘ir jinoyat masalasi bo‘lsa edi, u vaqtda arzingizni eshitish uchun menda bir asos bo‘lar edi.
15.Holbuki, bahs ta’limot, ismlar va Qonuningiz haqida borayotgan bo‘lsa, unda o‘zlaringiz hal etinglar. Men bu ishlarning qozisi bo‘lishni istamayman”,
16.– dedi-yu, ularni mahkamadan haydab yubordi.
17.Shunda butun yunonlar jamoaboshi Sostenni tutib, mahkama oldida urdilar. Gallion esa bunga parvo qilmadi.
18.Pavlus yana ancha kun Korinf shahrida turgandan keyin, birodarlari bilan xayrlashib, Akil va Priskilla bilan birga Suriyaga borayotgan kemaga tushdi. U nazr-ahd qilgani uchun, Kenxreya shahrida sochlarini qirqtirgan edi.
19.Efes shahriga yetib borganda, Pavlus Akil bilan Priskillani u yerda qoldirdi. O‘zi esa yahudiylar ibodatxonasiga kirib, bahs ochdi.
20.Yahudiylar yanada ko‘proq vaqt ularnikida qolishini Pavlusdan iltimos qilgan bo‘lishsa-da, u ko‘nmadi.
21.Ular bilan xayrlashib: “Yaqinlashib kelayotgan bayramni men albatta Quddusda qutlashim kerak. Ammo Xudo xohlasa, oldingizga yana qaytib kelaman”, – dedi-yu, Efesdan suzib ketdi. [Akil bilan Priskillani esa Efesda qoldirdi.]
22.Kema Kesariya portiga yetib kelib to‘xtadi. Pavlus Quddusga borib, imonlilar jamoati bilan ko‘rishdi. So‘ngra Antioxiya shahriga tushdi.
23.U yerda bir muddat turib, tag‘in yo‘lga chiqdi. Tartib bo‘yicha Galatiya va Frigiya yurtlarini kezib chiqib, barcha Iso shogirdlarining ko‘nglini ko‘tardi.
24.Shu orada asli iskandariyalik bo‘lgan Apollos ismli bir kishi Efes shahriga keldi. U gapga chechan, Tavrotni yaxshi bilgan bir yahudiy edi.
25.Bu odam Rabbimiz Iso yo‘lida tarbiya olgan bo‘lib, bu haqda to‘g‘ri va otashin ruh bilan ta’lim berar edi. Lekin u faqatgina Yahyo payg‘ambarning suvda tavba qildirish usulini bilar edi.
26.Yahudiylar ibodatxonasida jasorat bilan va’z aytadigan bo‘ldi. Apollosni tinglagan Akil bilan Priskilla uni kutib olib, Rabbimiz Iso yo‘lini aniq qilib tushuntirib berdilar.
27.Apollos Axaya yurtiga bormoq niyatini izhor etganda, birodarlari u yerdagi Iso shogirdlariga xat yozib, uni yaxshi qabul qilishlarini o‘tindilar. Apollos Axayaga borib, Xudoning inoyati bilan imon topganlarga samarali yordam berdi.
28.Tavrot asosida Isoning Masih ekanini isbot etib, hammaning ko‘z o‘ngida yahudiylarning iddaosi noto‘g‘riligini uzil-kesil fosh qilar edi.

Acts XIX
1.Apollos Korinf shahrida bo‘lganda, Pavlus tog‘li viloyatlarni kezib o‘tib, Efes shahriga keldi. U yerda bir necha Iso shogirdini topib, ulardan so‘radi:
2.– Sizlar imon keltirganingizda Muqaddas Ruhni qabul qildingizlarmi?     – Muqaddas Ruh borligini biz hech qachon eshitmaganmiz, – deb javob berdi ular.
3.– Bunday bo‘lsa, sizlar qay asosda suvga cho‘mib imon keltirgansizlar? – deb so‘radi Pavlus.     – Biz Yahyo payg‘ambarning ta’limoti asosida suvga cho‘mib imon keltirganmiz, – deb javob berdilar.
4.Pavlus dedi:     – Yahyo payg‘ambar xalqni daryoga cho‘mdirib, tavba qildirgan edi, xolos. U xalqqa: Mendan keyin keladigan Zotga, ya’ni Iso Masihga inoninglar, deb aytgan edi.
5.Ular buni eshitgach, Rabbimiz Iso nomidan ham suvga cho‘mib imon keltirdilar.
6.Pavlus qo‘llarini ularning boshiga qo‘yishi bilan Muqaddas Ruh ularning ustiga tushib keldi. Ular yangi tillarda gapirib, karomat qila boshladilar.
7.Ular jami bo‘lib, o‘n ikki kishiga yaqin edilar.
8.Pavlus uch oy davomida bemalol yahudiylar ibodatxonasida bahslashib, Xudoning Shohligi to‘g‘risida ishontirarli dalillar keltirardi.
9.Nihoyat, ba’zilar bo‘yin qotib, imonni rad qilib, xalq oldida Rabbimiz Iso yo‘lini yomonlaydigan bo‘lishdi. Pavlus ulardan yuz o‘girib, shogirdlarini ulardan ajratdi va har kuni Tiran degan bir kishining maktabida suhbatlashardi.
10.Shu tariqa ikki yil davomida xoh yahudiy, xoh yunoniy bo‘lsin, Asiya viloyatida yashaganlarning hammasi Rabbimiz Isoning kalomini eshitdilar.
11.Xudo Pavlusning qo‘llari bilan ko‘p qudratli ishlarni qilar edi.
12.Hatto uning badaniga tekkan ro‘mollar va kamarlar ham bemorlarning ustiga qo‘yilganda, ular kasaldan xalos bo‘lar, ichlaridagi yovuz ruhlar esa chiqib ketardi.
13.Yahudiylar orasida sayyoh yuruvchi ba’zi azayimxonlar ham bor edi. Bular yovuz ruhlarga chalingan odamlar tepasida Rabbimiz Isoning ismini zikr qilishga unnay ketar, “Pavlus e’lon etayotgan Iso nomi bilan sizlarga buyuramiz”, – deb aytishardi.
14.Bunday qilganlar orasida oliy ruhoniy Skeva ismli bir yahudiyning yetti o‘g‘li bor edi.
15.Yovuz ruh ularga javoban: “Isoni taniyman, Pavlusni bilaman, sizlar esa kim bo‘lasizlar?” – dedi.
16.Shunday deyishi bilanoq yovuz ruhli odam ularning ustiga tashlanib, shunday zo‘r chiqdiki, azayimxonlar qip-yalang‘och va yarador holda u uydan qochib qutulishdi.
17.Bu voqea Efesda yashagan yahudiy bilan yunonlarning hammasiga ma’lum bo‘ldi. Hammani dahshat qoplab, Rabbimiz Isoning ismi ulug‘landi.
18.Imon keltirganlardan ko‘plari esa kelib, qilmishlarini ochiq e’tirof etishardi.
19.Shuningdek, sehrgarlik qilganlardan ko‘pchiligi o‘z kitoblarini to‘plab, hammaning ko‘z o‘ngida yondirdilar. Kitoblarning qimmatini hisoblaganda, ellik ming kumush tangaga teng keldi.
20.Ana shu yo‘sinda Rabbimiz kalomi qudrat bilan yoyilar, ta’siri tobora ortib borar edi.
21.Bu voqealar bo‘lib o‘tgandan so‘ng, Pavlus o‘z ko‘nglida Makedoniya va Axayadan o‘tib, Quddusga borishga jazm etdi. “U yerda bo‘lganimdan keyin Rimni ham ko‘rishim kerak”, – deb niyat qildi.
22.Pavlus o‘ziga xizmat qilib yurganlardan ikki kishini: Timo‘tiy va Yerastni Makedoniyaga yubordi, o‘zi vaqtincha Asiya viloyatida qoldi.
23.O‘sha kezlarda Rabbimiz Iso yo‘liga qarshi deyarli kuchli g‘alayon yuz berdi.
24.Dimitriy ismli bir zargar kumushdan Artemis ma’badlarini yasab, san’atkorlarga ko‘p foyda keltirardi.
25.Dimitriy san’atkoru hunarmandlarni yig‘ib: “Birodarlar! – dedi, – Sizlarga ma’lumki, bizning farovonligimiz bu hunar orqalidir.
26.Efesdagina emas, balki qariyb butun Asiya viloyatida bu Pavlus: inson qo‘li bilan yasalayotgan bu buyumlar xudo emas, deganini o‘zlaringiz ko‘rib, eshitib turibsizlar. Shu gap bilan u ko‘p odamlarni avrab yo‘ldan ozdirdi.
27.Shunday qilib, hunarimiz e’tiborsiz bo‘lib qolish xavfigina emas, balki butun Asiya va butun dunyo sig‘inadigan buyuk ma’buda Artemisning ma’badi ham arzimaydigan narsaga aylanib, ma’buda ulug‘vorligidan mahrum bo‘lib qolish xavfiga ro‘baro‘ keldik”.
28.Xaloyiq buni eshitgach, qattiq g‘azablanib: “Efesning Artemisi buyukdir!” – deb baqira ketdi.
29.Butun shahar sarosimaga to‘lib ketdi. Hamma birdan Pavlusning yo‘ldoshlari – makedoniyalik Gay va Aristarxni ushlagancha, shitob bilan teatr tomon yopirilishdi.
30.Pavlus xalqning orasiga kirmoqchi bo‘lganda, shogirdlar unga yo‘l qo‘yishmadi.
31.Asiya viloyati ma’murlaridan ba’zilari ham uning do‘stlari bo‘lganlari sababli unga xabar yuborib, teatrda ko‘rinmasin, deb iltimos qilishdi.
32.Bu orada odamlardan biri u desa, boshqasi bu deb qichqirishardi. Yig‘in tartibsiz edi, ko‘plari esa nima uchun yig‘ilganlarini bilishmas edi.
33.Yahudiylarning taklifiga ko‘ra, xaloyiq ichidan Iskandar degan bir kishini vakil qilib ilgari surdilar. Iskandar qo‘li imosi bilan xaloyiq oldida o‘zini himoya qilmoqchi bo‘ldi.
34.Lekin xaloyiq uning yahudiy ekanini bilgach, hamma bir og‘izdan qariyb ikki soat: “Efesning Artemisi buyukdir!” – deb baqirib turishdi.
35.Oqibat shahar kotibi olomonni tinchitib: “Ey Efes xalqi! – dedi. – Efes shahri buyuk ma’buda Artemisning va osmondan tushgan toshning homiysi ekanini qaysi odam bilmaydi?
36.Modomiki, bu ishda da’vo yo‘qdir, unda sizlar xotirjam bo‘lishingiz va o‘ylamasdan harakat qilmasligingiz kerak.
37.Ana, ma’badni talamagan ham, ma’budangizni haqorat ham qilmagan kishilarni sizlar bu yerga boshlab kelibsiz.
38.Agar Dimitriy va u bilan birga bo‘lgan san’atkorlar biron kishidan shikoyat qilmoqchi bo‘lishsa, unda mahkamalar bor, qozilar bor, qo‘ying, bir-biridan shikoyat qilaverishsin.
39.Bordiyu boshqa biron narsani talab qilmoqchi bo‘lsangizlar, bu masala qonuniy majlisda hal qilinadi.
40.Bugun bo‘lib o‘tgan ishlar tufayli g‘alayon qo‘zg‘ashda ayblanish xavfida turibmiz-ku! Bunday to‘polon uchun o‘zni oqlagudek hech qanday vajimiz ham yo‘q”.     Shu so‘zlarni aytib bo‘lib, kotib yig‘inni tarqatib yubordi.

Acts XX
1.To‘polon tugagandan keyin Pavlus Iso shogirdlarini chaqirib, nasihat qildi va ular bilan xayrlashib, Makedoniyaga jo‘nab ketdi.
2.U kezib o‘tgan yurtlardagi imonlilarga ko‘p o‘git-nasihat berib, Yunonistonga keldi.
3.Uch oy u yerda turdi. Suriyaga suzib ketay, degan paytda yahudiylar unga qarshi suiqasd uyushtirmoqchi bo‘lishdi. Shuning uchun yana Makedoniya orqali qaytishga qaror qildi.
4.Veriyadan Pir o‘g‘li Sosipatr, Salonikadan Aristarx va Sekund, Derviyadan Gay va Timo‘tiy, asiyaliklardan esa Tixik va Trofim uni Asiyagacha kuzatib bordilar.
5.Ular avval jo‘nab, bizlarni Troasda kutib turardilar.
6.Bizlar esa Xamirturushsiz Non bayramidan keyin Filippi shahridan suzib, besh kun deganda ularning oldiga – Troas shahriga yetib keldik. U yerda yetti kun turdik.
7.Yakshanba kuni non sindirish uchun bir yerda to‘plangan edik. Pavlus ertasi kuni jo‘namoqchi bo‘lib, imonlilarga nasihat berib, so‘zni yarim kechagacha davom ettirdi.
8.Bizlar yig‘ilgan boloxonada juda ko‘p shamchiroq yongan edi.
9.Yevtix ismli bir yigit deraza raxida o‘tirardi. Pavlusning nutqi uzoq cho‘zilib, yigitni qattiq uyqu bosdi. U uyqusida qimirlab, uchinchi qavatdan pastga tushib ketdi. Yerdan uning o‘ligini ko‘tarishdi.
10.Pavlus pastga tushib, yigitning ustiga o‘zini tashladi va uni quchoqlab: “Xavotir bo‘lmanglar, uning joni o‘zidadir!” – dedi.
11.So‘ng yana yuqoriga chiqib, non sindirib ovqatlandi. Tong otguncha ancha suhbat qilib, yo‘lga chiqdi.
12.Shu orada o‘smirni tirik olib kelishdi va behad xursand bo‘lishdi.
13.Bizlar oldin kemaga tushib, Pavlusni u yerdan olib ketish uchun Assa shahriga suzib bordik; chunki o‘zi piyoda bormoqchi bo‘lib, bizlarga shunday topshiriq bergan edi.
14.Bizlar Assada uchrashgach, uning bilan Mitilina shahriga bordik.
15.U yerdan suzib ketib, ertasi kun Xios oroli qarshisiga keldik. Uchinchi kun esa Samos oroliga o‘tib, Trogiliya shahrida to‘xtagandan keyin, yana bir kun o‘tib, Milit shahriga yetib bordik.
16.Pavlus Asiyada kechikib qolmaslik maqsadida Efes shahriga kirmay o‘tib ketishga qaror qilgan edi. Agar iloji bo‘lsa, Hosil bayramini Quddusda qutlayin, deb shoshilayotgan edi.
17.Militdan Pavlus Efesga odam yuborib, mahalliy imonlilar jamoatining oqsoqollarini o‘z qoshiga chaqirtirdi.
18.Ular uning huzuriga kelganda, dedi:     “Men Asiya viloyatiga oyoq bosgan ilk kundan beri, yoningizda yashagan shuncha vaqt davomida qanday harakat qilganimni o‘zlaringiz bilasizlar.
19.Yahudiylarning yovuz niyatlari tufayli boshimdan o‘tgan og‘ir sinovlar ichida kamtarlik va ko‘zimning yoshi bilan Rabbimga xizmat qilib yurdim.
20.Foydali bo‘lgan hech bir narsadan sizlarni mahrum qilmayin, deb ko‘chama-ko‘cha, uyma-uy yurib ta’lim berish fursatini bekor o‘tkazmadim.
21.Tavba qilib, Xudoga iltijo etinglar va Rabbimiz Iso Masihga imon keltiringlar, deb yahudiylar bilan yunonlarga jiddiy nasihat qilib turdim.
22.Mana endi Muqaddas Ruhning bandi bo‘lib, Quddusga boryapman. U yerda men bilan nima yuz berishini bilmayman.
23.Faqat shuni bilamanki, shaharma-shahar yurgan sari zanjiru kishanlar, qayg‘u-alamlar meni kutadi. Buni Muqaddas Ruh menga ayon qilmoqda.
24.Lekin bunga qaramay, o‘z jonimni ham ayamayman – qani endi faoliyatimni tamomlab, Xudoning inoyatidan dalolat beruvchi Xushxabarga guvohlik bermoq uchun Rabbim Isodan olgan topshiriqni quvonch ila bajo keltira olsam.
25.Endi yana shuni bilamanki, garchi orangizda Xudo Shohligini e’lon qilib yurgan bo‘lsam-da, hech biringiz mening yuzimni ortiq ko‘ra olmaysizlar.
26.Shuning uchun bu kunning o‘zida sizga ta’kidlab aytamanki, men birovning halokatiga javobgar emasman.
27.Chunki Xudoning murod-maqsadini sizlarga tamoman bayon etish uchun biron fursatni boy bermadim.
28.O‘zingizni va Muqaddas Ruh sizlarni nazoratchi qilib tayinlagan barcha jamoatni ko‘z-quloq bo‘lib ehtiyotlanglar. Sizlar cho‘ponlik qilayotgan ushbu suruvni Rabbimiz Iso O‘z qoni evaziga sotib olgan.
29.Men ketganimdan keyin, suruvni ayamaydigan yirtqich bo‘rilar orangizga suqilib kirishlarini bilaman.
30.Hatto o‘z oralaringizdan chiqqan odamlar ham teskari so‘zlari bilan Iso shogirdlarini yo‘ldan ozdirib, orqalaridan ergashtiradilar.
31.Shuning uchun hushyor bo‘lib turinglar. Men sizga qay tariqa uch yil kechayu kunduz, ko‘zlarimning yoshi bilan har biringizga hormay-tolmay pandu nasihat berib yurganimni xotirlanglar.
32.Endi birodarlarim, sizlarni Xudoning panohiga va Uning inoyatli kalomiga topshiraman. Bu kalom sizlarni mustahkamlashga va Xudoning butun azizlari bilan sizlarga ham nasib etgan meros ulushiga sazovor qilishga qodirdir.
33.Men hech kimning simu zariga yoxud kiyimiga ko‘z tikkanim yo‘q.
34.O‘zimning, shuningdek, yo‘ldoshlarimning ehtiyojlarini qondirishda shu qo‘llarim xizmat etganini o‘zlaringiz yaxshi bilasizlar.
35.Shunday mehnat qilib, ojizlarga yordam berishda men sizlarga namuna bo‘lib qoldim. Shu bilan birga, “Olishdan ko‘ra berishning baxtiyorligi katta”, – degan Rabbimiz Isoning so‘zlarini ham eslab turinglar”.
36.Bu so‘zlarni aytib bo‘lib, Pavlus tiz cho‘kdi-da, hamma bilan birga ibodat qildi.
37.So‘ng hammalari zor yig‘lab, Pavlusning bo‘yniga tashlanib, uni o‘pishardi.
38.Pavlusning: “Ortiq yuzimni ko‘rolmaysizlar”, – degan so‘zi esa ularni ayniqsa g‘amgin qilgan edi. Nihoyat, uni kemagacha kuzatib borishdi.

Acts XXI
1.Ulardan ayrilib, kemada suzib to‘g‘ri Kos oroliga keldik. Ertasi kuni Rodos oroliga tushib, u yerdan esa Patara shahriga suzib bordik.
2.U joydan Finikiyaga ketadigan bir kemani topib, suzib ketdik.
3.Kipr ko‘ringanda, orolning janubiy yonidan o‘tib, Suriyaga qarab yo‘l oldik. Tir shahrida kemadan yuk tushiradigan bo‘lishgani uchun, u yerda quruqlikka chiqdik.
4.Iso shogirdlarini axtarib topib, ularning yonida yetti kun qoldik. Ular Muqaddas Ruh ilhomi bilan Pavlusga: Quddusga borma, deyishardi.
5.Bir necha kun o‘tgandan keyin yo‘lga chiqdik. Barcha imonlilar xotin va bola-chaqalari bilan birga bizni shaharning tashqarisigacha kuzatib borishdi. Sohilda tiz cho‘kib, ibodat qildik.
6.Biz bir-birimiz bilan xayrlashib bo‘lib, kemaga tushdik, ular esa uylariga qaytib ketishdi.
7.Tir shahridan suzib ketdik va Ptolemay shahriga yetib borib, dengizdagi sayohatimizni tugatdik. U yerdagi imonli birodarlarimizni qutlab, ular bilan bir kun birga bo‘ldik.
8.Ertasi kuni Pavlusga ergashayotgan bizlar yo‘lga tushib, Kesariyaga keldik. Yetti vazifadorning biri bo‘lgan Injil voizi Filipning uyiga kirib, unikida qoldik.
9.Uning bashorat qiladigan to‘rt nafar bokira qizi bor edi.
10.U yerda bir qancha kun turganimizdan keyin, Yahudiyadan Agav ismli bir payg‘ambar tushib keldi.
11.U oldimizga kirishi bilanoq Pavlusning kamarini oldi-da, o‘zining qo‘l-oyoqlarini bog‘lab dedi: “Muqaddas Ruh bunday demoqda: Quddusdagi yahudiylar bu kamarning egasini shunaqasiga bog‘lab, majusiylarning qo‘liga topshiradilar”.
12.Bu gaplarni eshitgach, biz va u yerdagilar ham Quddusga bormasligi uchun Pavlusga yolvordik.
13.Lekin Pavlus javob berib: “Nima qilyapsizlar? Nega yig‘lab, dilimga ozor beryapsizlar? Men Quddusga borib asir bo‘lishgina emas, Rabbim Iso uchun hatto o‘lishga ham tayyorman”.
14.Pavlusni ko‘ndira olmaganimizni ko‘rib: “Rabbimiz aytganday bo‘lsin!” – deb jim qoldik.
15.Ana shu kunlardan keyin anjomlarimizni yig‘ishtirib, Quddusga bordik.
16.Kesariyadan ba’zi bir Iso shogirdlari bizga yo‘ldosh bo‘lishdi. Ular bizlarni yashab turish uchun Isoning eski shogirdlaridan bo‘lgan kiprlik Minasonning uyiga boshlab kelishdi.
17.Quddusga kelganimizda, imonli birodarlarimiz bizni ochiq chehra bilan qabul qilishdi.
18.Ertasi kuni Pavlus bilan birga Yoqubni ko‘rgani bordik. Butun oqsoqollar jamoati ham hozir bo‘ldi.
19.Ulardan hol-ahvol so‘ragandan keyin, Pavlus o‘z xizmati tufayli Xudoning majusiylar orasida qilgan ishlarini birma-bir tushuntira boshladi.
20.Bularni eshitishgach, Xudoga hamdu sano aytib, Pavlusga: “Ey birodarimiz, – deyishdi. – Yahudiylar orasida imon keltirgan necha ming odam borligini ko‘ryapsan. Ularning hammasi  Musoning Qonuni uchun fidoyidirlar.
21.Faqat ular eshitgan gap-so‘zlariga ko‘ra, sen majusiylar orasida yashayotgan yahudiylarga: o‘g‘illaringizni sunnat qilmang, urf-odatga amal qilmanglar, Musoning Qonunidan chiqinglar, deb ta’lim berib yurayotgan emishsan.
22.Shunday qilib, nima qildik? Sening kelganingni eshitib, xaloyiq albatta to‘polon qiladi.
23.Shuning uchun, senga nima desak, bunday qil: bizda nazr atagan to‘rt kishi bor.
24.Ularni yoningga olib, birga tahorat qil, sochlarini oldirishlari uchun qurbonlik xarajatini o‘z zimmangga ol. Unda sening to‘g‘ringda eshitganlari nohaq ekanini, aksincha, Musoning Qonuniga rioya qilib yurganingni hamma bilib oladi.
25.Majusiylardan imon keltirganlarga kelsak, biz kerak bo‘lmagan qonun-qoidalarga rioya qilmaslik haqida ularga xat yozib yo‘llaganmiz. Qabul qilgan qarorimiz bo‘yicha, ularga faqatgina butlarga so‘yilgan qurbonlik go‘shti, qon, bo‘g‘ilgan hayvonning go‘shti va zinodan o‘zlarini saqlashni tayinlaganmiz”.
26.Ertasi kuni Pavlus o‘sha odamlarni yoniga olib, ular bilan birga tahorat qildi. So‘ng ma’badga kirib, poklanish kunlari qachon tugashini, har biri uchun qachon qurbonlik keltirilishini ma’lum qildi.
27.Yetti kunlik muddat tugayotganda, asiyalik yahudiylar Pavlusni ma’badda ko‘rib qolishdi. Ular butun xalqni alg‘ov-dalg‘ov qilib, Pavlusni ushlab olishdi-da:
28.“Ey Isroil erlari, yordam beringlar! – deb baqira ketishdi. – Mana hamma yoqda, hamma insonlar orasida xalqimizga, Tavrot va muqaddas joyga qarshi ta’lim berib yurgan odam shuning o‘zi! Buning ustiga yunonlarni ham ma’badga olib kirib, muqaddas joyni harom qildi-ku!”
29.Buni aytishlariga sabab, bundan ilgari efeslik Trofimni shaharda Pavlus bilan birga ko‘rishgan bo‘lib, uni ma’badga olib kirgan, deb o‘ylashardi.
30.Butun shahar harakatga kelib, xalq jo‘shib ketdi. Pavlusni tutib, ma’baddan tashqariga sudrab borishdi. O‘sha zahotiyoq eshiklar bekitildi.
31.Ular Pavlusni o‘ldirishmoqchi edi. Shu payt butun Quddus qo‘zg‘olon ko‘taribdi, degan xabar  Rim qo‘shini mingboshisining qulog‘iga yetib bordi.
32.U darhol askarlarni va yuzboshilarni olib, ularning ustiga hujum boshladi. Olomon mingboshi bilan askarlarni ko‘rgach, Pavlusni urishdan to‘xtadi.
33.Mingboshi darrov yaqinlashdi-da, Pavlusni tutib, ikkita zanjir bilan kishanlab qo‘yishni buyurdi.     – Bu kim va nima qilibdi? – deb so‘radi.
34.Olomon orasida biri bu deb qichqirsa, boshqasi u deb baqirardi. Olag‘ovur bo‘lganidan mingboshi haqiqatni bilolmay, Pavlusni qal’aga olib borishni buyurdi.
35.Pavlus zinapoyaga yetganda, olomonning zo‘r siquvi tufayli askarlar uni ko‘tarib borishdi.
36.Chunki xaloyiqning ko‘pchiligi uning orqasidan ergashib borib: “Unga o‘lim!” – deb baqirardi.
37.Qal’aga kirayotganda, Pavlus mingboshiga:     – Senga bir narsa aytishim mumkinmi? – dedi. Mingboshi:     – Sen yunon tilini bilasanmi?
38.Bir necha kun ilgari g‘alayon ko‘tarib, to‘rt ming xunrezni sahroga olib chiqqan misrlik sen emasmi? – dedi.
39.Pavlus bunga javoban:     – Men Kilikiyaning unchalik ahamiyatsiz bo‘lmagan Tars shahrida tug‘ilgan bir yahudiyman. Sendan iltimos qilaman, xalqqa gapirish uchun menga ijozat bergin, – dedi.
40.Mingboshi ijozat bergandan keyin, Pavlus zinapoyada turib, qo‘li bilan xalqqa ishora qildi. Chuqur sukunat cho‘kkanda, yahudiy tilida so‘zlay boshladi.

Acts XXII
1.“Ey erlar, ey birodarlar va otalar! Endi huzuringizda meni oqlovchi so‘zlarimni tinglanglar!” – dedi.
2.Pavlusning ularga yahudiy tilida gapirayotganini eshitgach, ular yanada jim bo‘ldilar. Pavlus so‘zida davom etdi:
3.“Men yahudiyman. Kilikiyaning Tars shahrida tug‘ilgan bo‘lsam-da, ushbu shaharda Gamalielning qaramog‘ida tarbiyalanganman. Bugun bu yerda yig‘ilgan hammalaringiz kabi men ham ota-bobolar Qonuni yo‘rig‘ida jiddiy tarbiyalanib, Xudo uchun fidoyi bo‘lib kelganman.
4.Hatto bu Iso yo‘lining izbosarlarini – erkakmi, ayolmi demasdan hammasini bog‘lab zindonlarga topshirar, o‘lasi qilib quvardim.
5.Ana, oliy ruhoniy bilan oqsoqollarning hammasi mening guvohlarimdir. Men ulardan Damashqdagi yahudiy birodarlarga yozilgan maktublar olib, u yerda yashagan Iso imonlilarini jazolash uchun Quddusga kishanlab keltirmoq niyatida yo‘lga tushgan edim.
6.Tush arafasida men yo‘l bosib, Damashqqa yaqinlashayotganimda, to‘satdan osmondan tushgan kuchli bir nur atrofimni porlatib yubordi.
7.Men yerga yiqildim-u, bir ovozning menga:     – Shoul, Shoul, nega Meni quvg‘in qilyapsan? – deganini eshitdim.
8.Men:     – Yo Rabbiy, Sen kim bo‘lasan? – deb so‘rasam, U:     – Men sen quvg‘in qilayotgan nosiralik Isoman, – deb javob berdi.
9.Yo‘ldoshlarim nurni ko‘rib qo‘rqishgan bo‘lsa-da, lekin menga Gapirganning ovozini eshitmadilar.
10.Shunda men:     – Yo Rabbiy, nima qilishim kerak? – dedim. Iso menga:     – O‘rningdan turib Damashqqa bor, qilishing lozim bo‘lgan hamma narsa o‘sha yerda senga aytiladi, – dedi.
11.U nurning yaltirashidan ko‘r bo‘lganim uchun, hamrohlarim qo‘limdan tutgancha, Damashqqa yetaklab borishdi.
12.Damashqda yashagan butun yahudiylar orasida yaxshi nom chiqargan, Xudoning Qonuniga amal qilib yurgan Hananiya ismli dindor bir odam bor edi.
13.U yonimga kelib turdi-da, menga:     – Birodarim Shoul, ko‘zlaring ochilsin! – dedi. Men esa o‘sha zahoti uni ko‘rdim.
14.Hananiya menga:     – Otalarimizning Xudosi Uning irodasini bilishing va Solih Kishini ko‘rib, O‘zining ovozini eshitishing uchun seni tanladi.
15.Chunki ko‘rgan va eshitganlaring uchun barcha insonlar oldida Uning guvohi bo‘lasan.
16.Endi nimani kutib o‘tiribsan? O‘rningdan tur, suvda imon keltir va Isoning ismini chaqirib, gunohlaringdan forig‘ bo‘l! – dedi.
17.Men Quddusga qaytib kelgandan so‘ng, ma’badda ibodat qilayotganimda o‘zimni yo‘qotib,
18.Rabbim Isoni ko‘rdim. U menga:     – Qani, tezroq Quddusdan chiqib ket, chunki bu yerda Men uchun bergan guvohligingni qabul etmaydilar! – dedi.
19.Men:     – Yo Rabbiy! – dedim. – Senga inonganlarni zindonga tashlab ibodatxonalarda urgan odam men ekanimni ular bilishadi-ku.
20.Sening shahiding Stefanning qonini to‘kkanlarida men ham u yerda hozir edim. Hatto uning o‘ldirilishiga rozi bo‘lib, qotillarining kiyimlarini saqlab turardim, – dedim.
21.Rabbim Iso esa:     – Sen keta qol! Chunki Men seni olisdagi elu xalqlarning oldiga yuboraman, – dedi”.
22.Bu vaqtgacha Pavlusni tinglab turganlar boyagi so‘zini eshitishlari bilanoq shovqin ko‘tarishdi. “Bunday odamni yer yuzidan yo‘q qil! U yashashga munosib emas!” – deb baqira ketishdi.
23.Ular shunday qichqirishib, ustlaridan kiyimlarini qoqib, havoga tuproq sochib turisharkan,
24.mingboshi Pavlusga qarshi bunday baqirayotganlarining sababini bilmoqchi bo‘lib, uni qal’aga olib borib qamchilashni buyurdi.
25.Uni tasma bilan bog‘lashayotgan vaqtda, Pavlus yonida turgan yuzboshiga:     – Rim fuqarosini hukm qilmay qamchilash, sizningcha, qonunga mos keladimi? – deb so‘radi.
26.Yuzboshi buni eshitgach, borib mingboshiga xabar berdi:     – Qarang, siz nima qilmoqchisiz o‘zi? Bu odam Rim fuqarosi ekan-ku, – dedi.
27.Shunda mingboshi Pavlusning yoniga kelib:     – Menga aytgin-chi, sen Rim fuqarosimisan? – deb so‘radi.     – Ha, – dedi Pavlus.
28.Mingboshi:     – Men bu fuqarolikka ko‘p pul bilan ega bo‘lganman, – dedi. Pavlus:     – Men hatto bu fuqarolikda tug‘ilganman, – deb javob berdi.
29.Shunda Pavlusni so‘roq qilmoqchi bo‘lganlar darhol undan qo‘l tortishdi. Mingboshi ham uning Rim fuqarosi ekanini bilgach, uni bog‘lab qo‘ygani uchun qo‘rqib ketdi.
30.Ertasi kuni mingboshi yahudiylar Pavlusni nimada ayblashlarini aniq bilish maqsadida, uni kishanlardan bo‘shatdi. Yahudiy oliy ruhoniylari va barcha Oliy Kengash a’zolariga yig‘ilishlarini buyurdi. Pavlusni keltirib, ularning qarshisiga qo‘ydi.

Acts XXIII
1.Pavlus Oliy Kengash a’zolariga tikilib qarab:     – Ey birodarlar! Men bu kunga qadar Xudo oldida pok vijdon bilan yashab kelaman, – dedi.
2.Buni aytishi bilanoq, oliy ruhoniy Hananiya Pavlusning yonida turganlarga uning og‘ziga urishlarini buyurdi.
3.Pavlus unga:     – Ey oqlangan devor, Xudo seni uradi! Sen qonun asosida hukm chiqarish uchun o‘tiribsan, ammo qonunga zid o‘laroq meni urishga amr beryapsan! – dedi.
4.Oldinda turganlar:     – Xudoning oliy ruhoniysini haqorat qilyapsanmi? – dedilar.
5.Pavlus dedi:     – Birodarlar! Uning oliy ruhoniy ekanini bilmas edim; chunki Tavrotda: “Xalqing orasida boshliq bo‘lganni yomonlama”, – deb yozilgan.
6.Ularning bir qismi sadduqiy va boshqa qismi farziy mazhablaridan bo‘lganini Pavlus bilgach, Kengashga baland ovoz bilan xitob qilib:     – Birodarlar! Men farziyman, ham farziyning o‘g‘liman. Men o‘liklarning tirilishiga qattiq e’tiqod qilganim uchun meni tergayaptilar, – dedi.
7.U buni aytgan mahalda farziylar bilan sadduqiylar orasida janjal chiqib, majlis ikkiga bo‘linib ketdi.
8.Chunki sadduqiylar qiyomatni ham, farishtani ham, ruhni ham yo‘q, deydilar. Farziylar esa bularning hammasini tan oladilar.
9.Shunday qilib, katta shovqin bo‘ldi. Farziylar mazhabining ulamolaridan ba’zilari so‘zga chiqib, qat’iy e’tiroz bildirishdi:     – Bizlar bu odamda hech bir yomonlik topmayapmiz. Agar biron ruh yoki farishta unga aytgan bo‘lsa nima bo‘pti, biz Xudoga qarshilik ko‘rsatmaylik! – deyishdi.
10.Janjal tobora zo‘rayib borgach, Pavlusni tilka-pora qilmasinlar, deb qo‘rqqan mingboshi pastga tushib, oralaridan uni chiqazib qal’aga olib kirishni askarlarga buyurdi.
11.Keyingi kechada Rabbimiz  Iso Pavlusga zohir bo‘lib: “Dadil bo‘l! Quddusda Menga qanday guvohlik bergan bo‘lsang, Rimda ham shunday guvohlik berishing kerak”, – dedi.
12.Kun yorishgach, ba’zi yahudiylar qasdlanib, Pavlusni o‘ldirmaguncha yeb-ichmaslikka qasam ichdilar.
13.Bunday ahdlashganlarning soni qirq kishidan ziyod edi.
14.Ular oliy ruhoniylar bilan oqsoqollarning huzuriga kelib: “Pavlusni o‘ldirmagunimizcha hech narsa yemaslikka og‘ir qasam ichdik, – dedilar.
15.– Endi sizlar Oliy Kengash a’zolari bilan birga mingboshining huzuriga boringlar va go‘yo Pavlus masalasini yana aniqroq tekshirmoqchimiz, deb uni ertaga oldingizga chiqarishini iltimos qilinglar. Bizlar esa u yetib kelmasidan avvalroq uni o‘ldirishga hozirlik ko‘rib turamiz”.
16.Pavlus singlisining o‘g‘li, ya’ni jiyani ana shu qasd haqida eshitib qolib, qal’aga kirdi-da, unga buni ma’lum qildi.
17.Pavlus yuzboshilardan birini chaqirib:     – Bu yigitni mingboshining huzuriga olib borgin, unga aytadigan bir gapi bor, – dedi.
18.U yigitni oldi va mingboshining qoshiga keltirib:     – Mahbus Pavlus meni yoniga chaqirib, bu yigitni sizning oldingizga boshlab kelishimni iltimos qildi, sizga aytadigan bir gapi bor ekan, – dedi.
19.Mingboshi yigitning qo‘lidan ushlab, uni bir chetga tortdi-da:     – Menga aytadigan nima gaping bor? – deb so‘radi.
20.Yigit javob berdi:     – Yahudiylar go‘yo Pavlusning ishini yana aniqroq tekshirish uchun uni ertaga Kengash oldiga chiqarishni sizdan iltimos qilishga kelishibdilar.
21.Lekin siz ularga quloq solmang. Chunki ularning qirqdan ortig‘i Pavlusni poylab turishibdi; uni o‘ldirmaguncha yeb-ichmaslik haqida qasam ichishibdi. Mana hozir sizning farmoyishingizni kutib, tayyor bo‘lib turishibdi, – dedi.
22.Mingboshi:     – Menga bu gaplarni bildirganingni hech kimga aytma! – deb yigitni qo‘yib yubordi.
23.Mingboshi yuzboshilardan ikkitasini chaqirib:     – Kun botgandan uch soat keyin Kesariya shahriga borish uchun ikki yuz piyoda askar, yetmish otliq va ikki yuz o‘qchi askar hozirlanglar.
24.Pavlusni mindirib, viloyat hokimi Feliksning qoshiga sog‘-salomat yetkazib borish uchun ot-ulov ham beringlar, – deb buyurdi.
25.Mingboshi quyidagi mazmunda bir maktub ham yozdi:
26.“Klavdiy Lisiydan muhtaram hokim Feliksga – salom!
27.Ushbu odamni yahudiylar tutib o‘ldirmoqchi edilar. Uning Rim fuqarosi ekanini bilib, men askarlar bilan birga yetib kelib, uning boshini qutqardim.
28.Keyin nimada aybdor etayotganlarini bilmoqchi bo‘lib, uni yahudiylarning kengashiga olib bordim.
29.Natijada o‘zlarining shariatiga doir masalalar bo‘yicha uni gunohkor qilayotganlarini bildim-u, lekin unda o‘limga yoki kishanga loyiq hech qanday ayb topmadim.
30.Yahudiylarning bu odamga qarshi uyushtirayotgan suiqasdidan xabardor bo‘lgach, men darhol uni sizning huzuringizga yubordim. Uning ayblovchilariga ham unga qarshi bo‘lgan da’volarini sizning qoshingizda gapirishlarini buyurdim.     Salomat bo‘ling”.
31.Shunday qilib, askarlar olgan farmoniga ko‘ra Pavlusni kechasi Antipatrisga boshlab borishdi.
32.Ertasiga u bilan birga borish uchun otliqlarni qoldirib, o‘zlari esa qal’aga qaytib ketishdi.
33.Otliqlar Kesariyaga yetgach, maktubni viloyat hokimiga berishdi va Pavlusni ham unga topshirishdi.
34.Hokim maktubni o‘qigach, Pavlusdan qaysi viloyatdan ekanini so‘radi. Kilikiyadan bo‘lganini bilgach, unga:
35.“Ayblovchilaring kelganidan keyin sening ishingni so‘roqlayman”, – dedi-yu, Hirod saroyida qamoqda saqlansin deb amr berdi.

Acts XXIV
1.Oradan besh kun o‘tgandan keyin, oliy ruhoniy Hananiya va ba’zi oqsoqollar Tertull ismli bir huquqshunos bilan Kesariya shahriga kelishib, Pavlusni qoralaydigan arzlarini hokimga bayon etishdi.
2.Pavlus chaqirilgach, Tertull ayblashni boshladi:
3.“Ey muhtaram Feliks, xalqimizning obodonchiligiga g‘amxo‘rlik qilar ekansiz, o‘z soyangizda osoyishtalikka erishganimizni har doim va har yerda behad minnatdorchilik ila tan olamiz.
4.Sizni ko‘p ovora qilmaslik uchun, o‘zingizga xos bo‘lgan mehribonlik ila bizning muxtasar so‘zimizni eshitishingizni iltimos qilaman.
5.Biz bu odamni jamiyatning marazi deb bilamiz. Mana u nasroniylar bid’atining namoyandasi bo‘lib, dunyoning barcha yahudiylarini oyoqlantirmoqda.
6.U ma’badimizni ham harom etishga qo‘l ko‘targan vaqtdayoq, biz uni tutib, o‘z qonunimizga ko‘ra sud qilmoqchi bo‘ldik.
7.Lekin mingboshi Lisiy kelib, uni zo‘rlik bilan qo‘limizdan tortib olib, sizning qoshingizga yubordi.
8.Uni ayblovchi bizning ham sizning huzuringizga kelishimizni buyurdi. Bu kishini so‘roq qilsangiz, biz uni nimalarda ayblashimizni uning o‘zidan bilib olishingiz mumkin”.
9.Hozir bo‘lgan barcha yahudiylar ham aytilganlarning to‘g‘riligini bildirib, Pavlusga qo‘yilgan aybni tasdiqlardilar.
10.Hokim Pavlusga gapirishi uchun ishora etgach, u so‘z boshladi:     “Siz ko‘p yillardan beri bu xalqqa haqqoniy qozi bo‘lganingizni bilganim uchun, men o‘z ishimni bemalol himoya qilaman.
11.O‘zingiz bilib olishingiz mumkin: mening sig‘inish uchun Quddusga kelganimga o‘n ikki kundan oshgani yo‘q.
12.Na ma’badda, na ibodatxonalarda va na Quddus shahrida biron kishi bilan bahs qilganim yoki xalq orasiga g‘ulg‘ula solganimni ular ko‘rishmadi.
13.Hozir ham meni ayblashlarida biron bir asos borligini isbot qilisholmaydi.
14.Huzuringizda shuni e’tirof etamanki, ular bid’at deb atagan Yo‘lning izbosari o‘laroq, ota-bobolarim sig‘ingan Xudoyi Taoloning haqiqiy bandasiman. Tavrot va Payg‘ambarlar kitobida yozilganlarning hammasiga inonaman.
15.Ayblovchilarimning o‘zlari ham tan olganidek, men solih bilan fosiqlarni tiriltiradigan Xudoga qattiq e’tiqod qilaman.
16.Shuning uchun ham Xudo bilan insonlar oldida doim vijdonimni sof saqlashga tirishaman.
17.Oradan ko‘p yillar o‘tgandan keyin, xalqim sharafiga xayr-sadaqa va qurbonliklar bag‘ishlash uchun Quddusga qaytib bordim.
18.Bu vaqtda meni ma’badda tahorat qilayotgan holatda topdilar; holbuki, u yerda olomon ham, shovqin ham yo‘q edi.
19.Faqat asiyalik ba’zi bir yahudiylar bor edi. Aslida o‘sha odamlar bu yerga kelib, biron shikoyatlari bo‘lsa, huzuringizda meni ayblashlari kerak edi.
20.Yoki bu yerdagilarning o‘zlari aytishsin, yahudiylarning Oliy Kengashi oldida turganimda menda qanday haqsizlik topishgan ekan?
21.Men ularning orasida turib, baland ovozda: “O‘liklarning tirilishiga ishonganim uchun bugun oldingizda hukm qilinyapman”, – deb aytdim. Ehtimol, shu so‘zim uchun aybdor sanalsam kerak?”
22.Shunda Feliks: “Mingboshi Lisiy kelganidan keyin ishlaringni sinchiklab tekshiraman”, – deb muhokamani keyinga qoldirdi. Feliks o‘zi Isoning yo‘li borasida ancha xabardor edi.
23.Pavlusni yuzboshiga topshirib: “Qamab qo‘yilsin, lekin yengillik berilsin, unga xizmat qilmoqchi bo‘lgan do‘stlariga hech qarshilik qilinmasin”, deb buyurdi.
24.Bir necha kundan keyin Feliks yahudiy xotini Drusilla bilan keldi. Pavlusni chaqirtirib, Iso Masihga ishonish to‘g‘risida uni tingladi.
25.Pavlus haqiqat, nafsni tiyish va qiyomat-qoyim haqida gapirganda, Feliksning yuragi cho‘chib ketdi. “Endi borgin, vaqt topganimda seni yana chaqiraman”, – dedi.
26.Ayni zamonda, Pavlus ozod bo‘lishi uchun menga pora beradi degan umidda uni tez-tez suhbatga chaqiradigan bo‘ldi.
27.Ikki yildan so‘ng Feliksning o‘rniga Porsiy Fest keldi. Feliks yahudiylarning ko‘nglini olmoqchi bo‘lib, Pavlusni qamoqda qoldirdi.

Acts XXV
1.Fest viloyatga kelganiga uch kun o‘tgandan keyin, Kesariyadan Quddusga bordi.
2.Shunda oliy ruhoniylar bilan yahudiylarning asilzodalari hokimning oldiga kelib, Pavlusdan shikoyat qildilar.
3.Muruvvat ko‘rsatib, Pavlusni Quddusga chaqirtirishini o‘tinib so‘radilar; holbuki, yo‘l-yo‘lakay uni o‘ldirishni qasd qilgan edilar.
4.Fest esa Pavlus Kesariyada qamoqda turganini va o‘zi ham yaqinda u yerga qaytib borajagini ularga bildirdi.
5.“Shunday qilib, sizlardan kimning iloji bo‘lsa, men bilan birga borishsin va agar bu odamda biron yomonlik bo‘lsa, uni aybdor qilishsin”, – dedi u.
6.Fest ularning yonida sakkiz yoki o‘n kundan ziyod turmay, Kesariyaga qaytib bordi. Ertasi kuni hukm kursisiga o‘tirib, Pavlusni olib kelishni buyurdi.
7.Pavlus o‘rtaga chiqqach, Quddusdan kelgan yahudiylar uni o‘rab olganlaricha, o‘zlari isbot qilolmaydigan ko‘p og‘ir ayblarni unga qo‘ydilar.
8.Pavlus esa o‘zining himoya so‘zida:     – Men na yahudiylarning Qonuniga, na ma’badga va na Qaysarga qarshi biron bir jinoyat qilganim yo‘q, – dedi.
9.Fest yahudiylarning ko‘nglini topmoqchi bo‘lib, Pavlusdan:     – Quddusga borib, u yerda mening oldimda bu xususlarda sud bo‘lishni istaysanmi? – deb so‘radi.
10.Pavlus dedi:     – Men Qaysarning hukm kursisi oldida turibman, men bu yerda hukm etilishim shart. Men yahudiylarga hech bir haqsizlik qilmaganimni o‘zingiz ham yaxshi bilasiz.
11.Agar men o‘limga loyiq biror jinoyatda aybdor bo‘lganimda, unda o‘limdan bosh tortmasdim. Agarda bu kishilar menga qo‘yayotgan ayblar asossiz bo‘lsa, unda meni hech kim ularning qo‘liga topshirolmaydi. Men Qaysarning hukmini talab qilaman.
12.Fest maslahatchilari bilan kengashgandan so‘ng, Pavlusga javob berib:     – Sen Qaysarning hukmini talab qilding, Qaysarning oldiga borasan, – dedi.
13.Bir necha kundan keyin, podshoh Agrippa bilan Vernika Festni tabriklash uchun Kesariyaga keldilar.
14.Ular u yerda ancha vaqt turgandan keyin, Fest Pavlusning ishini podshohga taqdim qildi:     – Bu yerda Feliks qamoqda qoldirib ketgan bir odam bor.
15.Men Quddusda bo‘lganimda, yahudiylarning oliy ruhoniylari va oqsoqollari shikoyat bilan oldimga kelib, uni mahkum etishni talab qilishdi.
16.Men ularga javob berib, ayblanuvchi odam ayblovchilari bilan yuzlashtirilmasdan va unga qo‘yilgan ayblardan o‘zini himoya qilish imkoniyatini bermasdan, o‘limga mahkum qilish rimliklarning odati emas, dedim.
17.Shuning uchun ular bu yerga kelishganda, sira vaqt yo‘qotmay ertasi kuniyoq men hukm kursisiga o‘tirib, bu odamni olib kelishlarini buyurdim.
18.Lekin ayblovchilar uni o‘rab olgach, men taxmin qilgan jinoyatlardan birortasini bo‘yniga qo‘ya olmadilar.
19.Faqat o‘z dinlari bilan bog‘liq, Pavlus tirik ekanini da’vo qilayotgan Iso ismli o‘lgan bir shaxs haqida ba’zi bahslari bor edi.
20.Men bu masalani hal qilishda qiynalib qoldim-da, Pavlusdan Quddusga borib, bu xususda sud bo‘lishni istar-istamasligini so‘radim.
21.Lekin u bu ishni Imperatori a’zamning muhokamasiga qoldirishni talab qilgani sababli, uni imperator huzuriga yuborgunga qadar qamoqda tutib turish haqida buyruq berdim.
22.Agrippa Festga:     – Bu odamni men ham tinglashni istar edim, – dedi.     – Ertaning o‘zidayoq uni tinglaysiz, – dedi unga Fest.
23.Ertasi kuni Agrippa bilan Vernika buyuk hashamat bilan kelib, mingboshilar va shaharning atoqli kishilari bilan birga mahkama saroyiga kirdilar. Festning amri bilan Pavlus olib keltirildi.
24.Fest so‘z boshladi:     “Podshoh Agrippa va bizlar bilan birgalikda bu yerda hozir bo‘lgan hamma kishilar! Mana bu odamni ko‘rib turibsizlar. Quddusda va shu yerda ko‘pgina yahudiylar menga murojaat qilib, bu odam boshqa yashamasligi kerak, deya qichqirdilar.
25.Mening bo‘lsa, uning o‘limga loyiq biror ish qilmaganiga ishonchim komil. Uning o‘zi Imperatori a’zamning huzurida sudlanishni talab etgani uchun, uni Rimga yuborishga qaror qildim.
26.Faqat oliy hokimga uning haqida yozish uchun esa biron qat’iy so‘zim yo‘q. Shuning uchun uni hammangizning, va ayniqsa, podshohim Agrippa, sizning huzuringizga chiqartirdimki, bu ishni ko‘rib chiqqandan keyin yozish uchun biron tayin so‘z topilar, deb.
27.Chunki mening fikrimcha, bir mahbusni imperatorga yuborib, unga qarshi qo‘yilgan ayblarni ko‘rsatmaslik mulohazasizlik bo‘lur edi”.

Acts XXVI
1.Agrippa Pavlusga: “O‘zingni oqlash uchun gapirishingga ruxsat beriladi”, – dedi. Shunda Pavlus qo‘lini siltagancha, o‘zini himoya qilib gapira boshladi:
2.“Podshoh Agrippa! Yahudiylarning menga qo‘yayotgan hamma ayblaridan bugun sizning huzuringizda o‘zimni himoya qilayotganim uchun baxtiyor hisoblayman.
3.Ayniqsa siz yahudiylarning barcha odatlarini va mubohasali masalalarini yaxshi bilganingizni ko‘zda tutib, sabr-toqat bilan meni tinglashingizni iltimos qilaman.
4.Mening yoshligimdan o‘z mamlakatimda kechirgan hayotim hamda keyinroq Quddus shahrida kechgan umrimni barcha yahudiylar bilishadi.
5.Meni azaldan tanishadi va agar xohlasalar, dinimizning eng jiddiy mazhabi bo‘lmish farziychilik ta’limoti bo‘yicha yashab kelganimga guvohlik bera olishadi.
6.Endi esa, Xudoning otalarimizga bergan va’dasiga umid qilganim tufayli, men sudda hozirman.
7.O‘n ikki qabilamiz kecha-kunduz qunt va g‘ayrat bilan Xudo yo‘lida xizmat qilib, u va’daning ijro bo‘lishini ko‘rish umididadirlar. Men ana xuddi shu umidga erishganim uchun, ey podshohim Agrippa, yahudiylar meni ayblamoqdalar.
8.Xudo o‘liklarni tiriltirishini sizlar nima uchun ishonib bo‘lmaydigan bir ish deb hisoblaysizlar?
9.To‘g‘risi, o‘zim ham nosiralik Iso nomiga qarshi ko‘p xilofona amallarni qilish kerak, deb o‘ylar edim.
10.Men buni Quddusda qildim ham. Oliy ruhoniylardan ijozat olib, ko‘p azizu muqaddas kishilarni zindonlarga tashlab, ularni o‘ldirayotganlarida men buni yoqlardim.
11.Barcha yahudiy ibodatxonalarida ularni ko‘p martalab jazoga tortib, Isoni haqoratlashga majbur qilardim. Ularga nisbatan haddan tashqari darg‘azab bo‘lib, hatto begona shaharlarda ham quvg‘in qilardim.
12.Bunga doir yana bir bor oliy ruhoniylarning vakolati va topshirig‘i bilan Damashqqa borayotgan edim.
13.Va mana, ey podshohim, kunduz kuni yo‘lda ketayotganimda, quyosh nuridan ham yarqiroq bir nur osmondan porlaganini ko‘rib qoldim. Nur meni va yo‘ldoshlarimni yorqin yog‘duga cho‘mdirdi.
14.Biz hammamiz yerga yiqilgandan keyin, menga yahudiy tilida so‘zlayotgan bir ovozni eshitdim:     – Shoul, Shoul, nega Meni quvg‘in qilyapsan? Nishga qarshi tepishing qiyin, – dedi.
15.Men:     – Yo Rabbiy, Sen kim bo‘lasan? – deb so‘rasam, U:     – Men sen quvg‘in qilayotgan Isoman, – dedi.
16.– Qani, qaddingni rostlab oyoqqa bos! Chunki sen Mening xizmatimda bo‘lasan. Meni qanday ko‘rganing hamda Men qay tariqa senga zohir bo‘lganim haqida guvohlik qilishing uchun seni tayinladim.
17.Seni o‘z millating va boshqa xalqlar qo‘lidan xalos qilaman. Majusiylarning ko‘zlarini ochib, ularni zulmatdan nurga va shaytonning hokimiyatidan Xudoga qaytarish uchun seni yuboraman, toki ular Menga imon keltirib, gunohlari kechirilsin va Xudo azizlariga nasib etadigan  abadiy merosga noil bo‘lsinlar, – dedi.
18.Binobarin, ey podshoh Agrippa, men ko‘kdan yuborilgan ushbu vahiyga monelik qilmadim.
19.Avval Damashq aholisiga, keyin Quddus va butun Yahudiya yurtidagi, shuningdek, boshqa yerlardagi majusiylarni tavba qildirib, Xudoga iltijo qilish va tavbaga yarasha ishlarni bajarishga undab yurdim.
20.Shu ish uchun yahudiylar meni ma’badda tutib o‘ldirishga qasd qildilar.
21.Lekin men Xudodan olgan yordamim bilan shu kunga qadar kattayu kichikka guvohlik berib kelaman. Muso va barcha payg‘ambarlarning karomat qilib aytganlaridan boshqa hech nimani gapirmayapman,
22.chunonchi: Masih O‘z millatiga ham, boshqa millatlarga ham ilohiy nur haqida xabar qilish uchun azob chekib o‘lishi hamda o‘liklar ichidan birinchi bo‘lib tirilishi muqarrar edi”.
23.Pavlus o‘zini shunday himoya qilarkan, Fest baland ovoz bilan so‘zini bo‘ldi-da:     – Nodonlik qilyapsan, Pavlus! Katta olimlik seni aqldan ozishga oboryapti! – dedi.
24.Pavlus esa dedi:     – Men nodonlik qilmayapman, muhtaram Fest. Aksincha, haqiqat va farosat yuzasidan fikr yurgizyapman.
25.Podshoh bu xususlarda bilimdon bo‘lgani uchun u bilan bemalol so‘zlashmoqdaman. Bu voqealardan hech biri uning nazaridan qochmagan bo‘lsa kerak, deb o‘ylayman. Chunki bular bir chekkada qilingan ish emas.
26.Podshoh Agrippa, payg‘ambarlarga ishonasizmi? Bilaman, ishonasiz!
27.Agrippa Pavlusga:     – Yana birpasda meni ko‘ndirib, Masihiy qilmoqchisan-a? – dedi.
28.– Xoh qisqa, xoh uzoq muddatda bo‘lsin, – dedi Pavlus, – faqat o‘zingizgina emas, balki bugun meni tinglayotganlarning hammasi ham, bu zanjirlardan xoli, men kabi bo‘lishlarini Xudodan so‘rar edim!
29.Pavlus shularni aytganidan keyin podshoh, viloyat hokimi, Vernika va ular bilan birga o‘tirganlar o‘rinlaridan turishdi.
30.Chetga chiqib, bir-birlari bilan maslahatlashib olishdi.     – Bu odam o‘limga yoki hibsga loyiq hech bir ish qilmayapti-ku, – deb aytishar edi.
31.Oxirida Agrippa Festga:     – Agar bu odam Qaysar hukmini talab qilmaganda, uni ozod etish mumkin edi, – dedi. [Shunday qilib, hokim uni Qaysar oldiga yuborishga qaror qildi.]

Acts XXVII
1.Italiyaga suzib borishga qaror qilinganda, Pavlus va boshqa ba’zi mahbuslarni Avgust polkidan Yuliy ismli bir yuzboshiga topshirdilar.
2.Biz Asiya sohillari bo‘ylab suzadigan Adramit kemasiga o‘tirib jo‘nadik. Biz bilan birga Salonikadan kelgan makedoniyalik Aristarx ham bor edi.
3.Ertasi kuni Sido‘n shahriga kelib to‘xtadik. Yuliy Pavlusga insoniy muomala qilib, do‘stlarining yoniga borib tirikchilik ehtiyojlarini qondirishiga ruxsat berdi.
4.U yerdan yana jo‘nab, shamol ro‘paradan esgani uchun Kipr orolini panalab suzib o‘tdik.
5.Kilikiya va Pamfiliya qarshisidagi dengizdan o‘tib, Likiyadagi Mira shahriga keldik.
6.Yuzboshi u yerda Italiyaga ketadigan Iskandariya kemasini topib, bizni unga o‘tqizdi.
7.Ancha kun juda qiynalib suzib, Knidos shahrining qirg‘og‘iga zo‘rg‘a yetib bordik. Shamol qirg‘oqqa yaqinlashishimizga imkon bermadi. Shunda Salmon burnini aylanib, Krit orolini panalab suzib o‘tdik.
8.Krit qirg‘og‘i bo‘ylab mashaqqat ila suzib, Go‘zal Bandargohlar degan joyga keldik. Laseya shahri bu yerga yaqindir.
9.Endi oradan ko‘p vaqt o‘tib, hatto Ro‘za kuni ham kechgan, suzib borish esa yanada xavfli bo‘lib qolgan edi. Shuning uchun Pavlus yo‘ldoshlariga maslahat berib:
10.“Erlar, ko‘ryapmanki, suzishni davom ettirish yuk va kema uchungina emas, o‘z jonimiz uchun ham xavf-xatarli bo‘ladi”, – dedi.
11.Lekin yuzboshi Pavlusning so‘zlaridan ko‘ra, kema haydovchisiga va darg‘aga ko‘proq ishonar edi.
12.Pristan qishni o‘tkazishga moslashtirilmagani uchun, ko‘pchilik yo‘lovchilar u yerdan jo‘nab ketishga va iloji bo‘lsa, Kritning Finik portiga borib, qishlashga qaror berishdi. Finik janubi-g‘arb va shimoli-g‘arb tomonlardan esadigan shamollardan panada edi.
13.Xafif janub shabadasi esa boshlaganda, ular o‘zlarini maqsadimizga erishdik, deb hisoblab, langar ko‘tarib jo‘nadilar va Krit sohili bo‘ylab suzib ketdilar.
14.Lekin ko‘p o‘tmay, orol tomonidan “bodi-shimol” degan shiddatli bir bo‘ron bostirib keldi.
15.To‘fon kemani shunday iskanjaga oldiki, u shamolga qarshi bardosh berolmadi. To‘lqinlarga taslim bo‘lib, suzib borardik.
16.Klavda degan kichik bir orol yonidan o‘tayotganimizda, kemaning qayiqchasini zo‘rg‘a ushlab qoldik.
17.Qayiqchani ko‘tarib olishgandan keyin, kemani arqonlar bilan o‘rab bog‘ladilar. Sayoz joylarga botib qolishdan qo‘rqib, yelkanni tushirdilar va suzuvchi langar tashlab, shamolga taslim bo‘ldilar.
18.To‘fon kuchayaverganidan, ertasi kuni kemadan yukni ota boshlashdi.
19.Uchinchi kuni esa o‘z qo‘limiz bilan kema jihozlarini suvga tashlab yubordik.
20.Ancha kun quyosh ham, yulduzlar ham ko‘rinmay qoldi. To‘fon shiddatli tus olgan sari, qutulib qolishimizga bo‘lgan har qanday umidni yo‘qotgan edik.
21.Kemadagilar ko‘pdan beri ovqat yemaganlari sababli, Pavlus ularning o‘rtasida turib: “Erlar! – dedi. – Menga quloq solib Kritdan ketmaganingizda edi, bu zararu zahmatlarga duchor bo‘lmasdinglar.
22.Endi esa sizlardan o‘tinib so‘rayman: dadil bo‘linglar. Chunki sizlardan hech bir jon halok bo‘lmaydi, faqat kema nobud bo‘ladi.
23.Mana, men Unga mansub bo‘lgan va Unga xizmat qilib yurgan Xudoning farishtasi bu kecha menga zohir bo‘ldi.
24.U: “Qo‘rqma, Pavlus! – dedi. – Sen Qaysarning oldida turishing kerak. Kema yo‘lovchilariga kelganda, ularning hammasini Xudo senga bag‘ishladi”, – dedi.
25.Shuning uchun, erlar, dadil bo‘linglar! Chunki Xudo xuddi menga aytganidek qilishiga qattiq ishonaman.
26.Har holda bironta orolga tushishimiz kerak”.
27.Adriya dengizida shamolga taslim bo‘lib yurishimizning o‘n to‘rtinchi kechasida, qariyb tunning yarmida dengizchilar qandaydir bir quruqlikka yaqinlashganlarini payqadilar.
28.Chuqurlikni o‘lchab, yigirma quloch ekanini bildilar. Keyin biroz masofada yana o‘lchab, o‘n besh quloch ekanini aniqladilar.
29.Toshloq joyga urilib qolishdan qo‘rqib, kemaning orqa tarafidan to‘rtta langar tashladilar. Tong otishini intizor bo‘lib kutardilar.
30.Shu orada dengizchilar kemadan qochmoq niyatida, go‘yo kemaning tumshug‘idan langar tashlamoqchi bo‘lib, qayiqchani dengizga tushira boshladilar.
31.Pavlus esa yuzboshi va askarlarga qarab:     – Agar ular kemada qolmasalar, sizlar qutulolmaysizlar, – dedi.
32.Shunda askarlar qayiqchaning arqonlarini kesib, qayiqchani suvga tushirib yubordilar.
33.Tong otay deganda, Pavlus hammani ovqat yeyishga undab:     – Bugun o‘n to‘rtinchi kundirki, hech narsa yemay oziq-ovqatsiz qolib turibsizlar, – dedi.
34.– Shuning uchun ovqat yeyishingizni yolvorib so‘rayman; bu qutulishingiz uchun kerakdir. Sizlardan hech kimning boshidagi biror soch tolasi ham nobud bo‘lmaydi.
35.Pavlus bu so‘zlarni aytgandan keyin nonni oldi, hammaning oldida Xudoga shukrona aytib, nonni sindirib yeya boshladi.
36.Shu tariqa hamma dadillanib, ovqat yedi.
37.Kemada jami bo‘lib ikki yuz yetmish olti jon bor edik.
38.Ovqatga to‘yganimizdan keyin bug‘doyni dengizga otib, kemani yengillashtirdilar.
39.Kunduz bo‘lgach, ko‘rgan quruqliklarini tanimadilar; qirg‘og‘i qumloq bo‘lgan bir qo‘ltiqni payqadilar. Iloji bo‘lsa, kema bilan u joyga borib to‘xtashga qaror qildilar.
40.Langarlarni uzib tashlab, dengizda qoldirdilar. Ayni zamonda rullarning iplarini yechib, oldingi yelkanni shamolga tomon qaratib, qirg‘oq sari ketdilar.
41.Kema qirg‘oqning sayoz yeriga duch kelib, qumga tiqilib qoldi. Kemaning tumshug‘i botgancha qimirlamay qoldi, quyrug‘i esa to‘lqinlarning kuchi bilan parchalana boshladi.
42.O‘shanda askarlar, mahbuslardan biron kishi suzib qochib ketmasin, deb ularni o‘ldirishni niyat qildilar.
43.Lekin yuzboshi Pavlusni qutqazmoqchi bo‘lib, bu niyatlarini bajarishdan ularni to‘xtatdi. Suzishni bilganlar birinchi bo‘lib o‘zlarini kemadan tashlagancha quruqlikka chiqsinlar,
44.qolganlari esa xoh taxtalarga, xoh kemaning biron siniq bo‘lagiga tutinib, ularning ketidan borsinlar, deya amr berdi. Shu yo‘sinda hamma sog‘-salomat quruqlikka chiqib oldi.

Acts XXVIII
1.Xalos bo‘lganimizdan keyin, orolning oti Malta ekanini bildik.
2.Yerli aholi bizga odatdan tashqari insoniylik ko‘rsatdi. Yomg‘ir yog‘ib sovuq bo‘lgani uchun, ular o‘t yoqib, hammamizni do‘stona qabul qildilar.
3.Shu mahal Pavlus bir dasta o‘tin yig‘ib, olovning ustiga qo‘yayotganda, issiqdan qochayotgan bir zaharli ilon uning qo‘lini chaqib olib, osilib qoldi.
4.Pavlusning qo‘liga ilon osilganini yerlilar ko‘rgach, bir-birlariga: “Bu odam qotil bo‘lsa kerak. Dengizdan xalos bo‘lgan bo‘lsa ham, Haq uni tirik qoldirmayapti-da!” – deyishdi.
5.Pavlus esa hech qanday zarar ko‘rmasdan, ilonni o‘tga silkitib tashladi.
6.Orol aholisi uning shishib ketishini yoki o‘lib qolib, to‘satdan yerga yiqilishini kutardi. Lekin uzoq kutishgandan keyin unga hech qanaqa falokat yuz bermaganini ko‘rishgach, boshqacha fikr qilib: “U bir xudodir”, – deb aytishardi.
7.U joyning yaqinida orolning boshlig‘i bo‘lgan Publiy ismli bir kishining yer-mulki bor edi. U bizni qabul etib, uch kun mehmondo‘stlik qildi.
8.O‘sha paytda Publiyning otasi yurakburug‘dan qiynalib, isitmalab yotar edi. Pavlus uning yoniga kirdi va qo‘llarini uning ustiga qo‘ygancha ibodat qilib, uni sog‘aytirdi.
9.Bu hodisadan keyin oroldagi boshqa xastalar ham kelib, shifo topishdi.
10.El bizga izzat-ikrom ko‘rsatdi, jo‘nayotganimizda zarur narsalar bilan ta’minladilar.
11.Uch oydan keyin Iskandariyadan kelib, o‘sha orolda qishlab qolgan Javzo tug‘li bir kema bilan suzib ketdik.
12.Sirakuzaga borib, u yerda uch kun turdik.
13.U yerdan suzib ketib, Rigiyaga keldik. Bir kundan keyin esayotgan janub shamolidan foydalanib, ikki kunda Puteolga yetib bordik.
14.U yerda ba’zi imonli birodarlarimizni topdik. Yetti kun ularnikida turishimiz uchun ruxsatimizni so‘rab oldilar.     Keyin Rimga yetib keldik.
15.U yerdagi birodarlar daragimizni eshitib, Appiya forumi va hatto Uch Mehmonxona maydonigacha bizni kutib olgani chiqishgandi. Pavlus ularni ko‘rib, Xudoga shukr qildi va ko‘ngli ko‘tarildi.
16.Rimga kirganimizdan keyin yuzboshi mahbuslarni lashkarboshiga topshirdi. Pavlusga esa uni qo‘riqlab turadigan bir askar bilan alohida yashash uchun ruxsat berildi.
17.Uch kundan so‘ng Pavlus yahudiylarning atoqli kishilarini bir joyga chorladi. Ular to‘planganda: “Erlar, birodarlar! – deb xitob qildi. – Men xalqimizga yoxud ota-bobolarimiz odatlariga qarshi hech narsa qilmagan holda, Quddusda qo‘lga tushib, rimliklarga topshirildim.
18.Ular ham meni sud qilib, o‘limga loyiq biron gunohda ayblay olmay ozod qilmoqchi bo‘ldilar.
19.Lekin yahudiylar bunga qarshi chiqqach, men Qaysarning hukmini talab etishga majbur bo‘ldim. Men buni xalqimni biron xususida qoralamoq niyatida qilmadim.
20.Aslini olganda, men Isroilning umidi uchun bu zanjir bilan bog‘langanman. Ana shu sababdan ham sizlar bilan ko‘rishib gaplashishni istardim”.
21.Ular javob berib: “Sening haqingda Yahudiyadan hech qanday xat-xabar olganimiz yo‘q, u yerdan kelgan birodarlardan birortasi ham bizga noxush ma’lumot yo axbor bildirgani yo‘q.
22.Shunga qaramay, qanday fikr yuritishingni sendan eshitmoqchimiz, chunki bu bid’atga qarshi har yerda bahs bo‘layotgani bizga ma’lumdir”, – dedilar.
23.Pavlus uchun bir kun tayin etib, juda ko‘p kishi u turgan mehmonxonaga keldi. Ertalabdan oqshomgacha Pavlus ularga Xudoning Shohligini bayon etib guvohlik berar, Musoning Qonuniga va Payg‘ambarlar kitobiga binoan Iso to‘g‘risida ishonchli dalillar keltirar edi.
24.Uning aytganlariga ba’zilari e’tiqod qo‘yib, ba’zilari esa inonmadilar.
25.O‘zaro kelishmovchilik yuzaga kelib, Pavlus ularga bir so‘zni aytgandan so‘ng, ular keta boshladi. Pavlus dedi:     “Muqaddas Ruh Isha’yo payg‘ambar orqali otalarimizga juda to‘g‘ri gapirib ketgan:
26.“Bu xalqqa borib aytgin:     Eshitib-eshitib ham anglamaysizlar;     Qarab-qarab ham ko‘rolmaysizlar.
27.Chunki bu xalqning dilini yog‘ bosgan,     Quloqlari zo‘rg‘a eshitadigan bo‘lgan,     Ko‘zlarini esa yumib olganlar.     Mabodo ko‘zlari ko‘radigan, quloqlari eshitadigan,     Dillari esa fahmlaydigan bo‘lsa-yu, tavba qilsalar,     Men ularga shifo bergan bo‘lur edim”.
28.Shuni bilib qo‘yinglar: Xudoning bu najoti endi boshqa xalqlarga yuborilgan; ular esa eshitadilar”.
29.[Pavlus bu so‘zlarni aytib bo‘lgandan keyin, yahudiylar o‘zaro ancha tortishib, u yerdan chiqib ketishdi.]
30.Pavlus ijaraga olgan uyida to‘liq ikki yil turdi. Huzuriga kelganlarning hammasini qabul qilar edi.
31.Xudoning Shohligi keldi va Iso Masih Rabbimizdir, deya jasorat bilan bemalol va’z aytib, ta’lim berar edi.     Omin.

James I
1.Men, Xudoning va Rabbimiz Iso Masihning quli Yoqub, jahonga tarqalib ketgan o‘n ikki qabilaga salomatlik tilayman.
2.Ey birodarlarim, turli sinovlarga duchor bo‘lganingizda, uni katta sevinch bilan qabul qilinglar.
3.Shuni bilinglarki, imoningizning sinalishidan sabr-toqat hosil bo‘ladi.
4.Sabr-toqat to‘la samarasini ko‘rsatsin, toki sizlar hech bir narsadan kamchiliksiz, komil va nuqsonsiz odamlar bo‘linglar.
5.Agar sizlardan biror kishining hikmati kamlik qilsa, hammaga samimiyat bilan, ta’na qilmasdan beruvchi Xudodan so‘rasin, Xudo unga beradi.
6.Lekin hech shubha qilmasdan, imon bilan so‘rasin. Chunki shubha qiluvchi kishi shamolda tebrangan dengiz to‘lqiniga o‘xshaydi.
7.O‘zining butun yo‘llarida beqaror, ikkilanuvchi bunday odam Rabbimdan biror narsa olaman, deb xayol qilmasin.
8.Nochor ahvoldagi birodar o‘zining yuksalishi bilan maqtansin.
9.Boy esa o‘zining pasayishi bilan maqtansin. Chunki u o‘tning guliday so‘lib qoladi.
10.Quyosh chiqib, jazirama issig‘i bilan o‘tni quritib yuboradi. O‘tning guli to‘kiladi, butun go‘zalligi yo‘qoladi. Xuddi shu singari boyning ham hayot yo‘li xazon bo‘ladi.
11.Sinovga sabr-toqat qilgan odam baxtiyordir. Chunki u sinovdan o‘tgach, Rabbimizni sevuvchilarga nasib bo‘ladigan hayot tojiga sazovor bo‘ladi.
12.Vasvasaga tushganda hech kim: “Xudo meni sinab ko‘rayotir”, – demasin. Chunki Xudo yomonlik vasvasasiga tushmaydi, O‘zi ham hech kimni vasvasaga solmaydi.
13.Lekin har kim o‘zining ehtirosiga berilib, aldanib vasvasaga duchor bo‘ladi.
14.Keyin ehtiros homilador bo‘lib gunohni tug‘adi, gunoh esa yetilib, o‘limga sabab bo‘ladi.
15.Ey sevikli birodarlarim, aldanmanglar!
16.Har bir ne’mat, har bir mukammal hadya yuqoridan, samoviy nurlar Otasidan tushadi. Unda hech qanday o‘zgarish yo‘q, o‘zgaruvchan ko‘lanka ham yo‘q.
17.Xudo haqiqat kalomi orqali bizga hayot bag‘ishladi, chunki O‘z yaratganlari orasida birinchi o‘rinni egallashimizni xohladi.
18.Ey sevikli birodarlarim, shuni bilinglarki, har bir odam eshitishda chaqqon, gapirishda vazmin, g‘azab vaqtida og‘ir bo‘lsin.
19.Chunki inson g‘azabi Xudoning odil hukmini amalga oshira olmaydi.
20.Shuning uchun har qanday ifloslikni, ko‘p bo‘lib qolgan yomonliklarni bir chetga yig‘ishtirib qo‘yinglar, Xudoning qalbingizga ekib qo‘ygan kalomini muloyimlik bilan tan olinglar. Ana bu kalom jonlaringizni qutqarishga qodir.
21.O‘z-o‘zingizni aldab, Xudo kalomining faqat tinglovchilarigina emas, balki ijrochilari bo‘linglar.
22.Agar biror kishi kalomni tinglab, ijro etmasa, u o‘zining asl yuzini ko‘zguda ko‘rgan odamga o‘xshab qoladi.
23.Odam o‘ziga qaradi-yu ketdi va darhol qanday ekanligini unutib yubordi.
24.Lekin mukammal Qonunga, Xudoning erk beruvchi Qonuniga yaqindan qarab, unga qat’iy amal qilgan kishi, ya’ni unutuvchan tinglovchi emas, balki ishni bajaruvchi kishi o‘z yo‘lida baxtiyor bo‘ladi.
25.Agar orangizdagi biror kishi o‘zini dindor hisoblab, tilini tiymasa, u o‘z vijdonini aldagan bo‘ladi va uning dindorligi befoydadir.
26.Otamiz Xudoga ma’qul tushadigan din-diyonat poklik va benuqsonlikni talab qiladi, ya’ni yetim-yesirlarni qayg‘uli kunlarida yo‘qlab borishimiz lozim hamda bu dunyoning nopokliklaridan o‘zimizni toza saqlashimiz kerak.

James II
1.Ey birodarlarim, ulug‘vor Rabbimiz Iso Masihga bo‘lgan imoningizni yuz-xotirchilikdan toza saqlanglar.
2.Agar sizlarning yig‘ilishingizga oltin uzukli, bashang kiyimli bir odam bilan juldur, kir kiyimli kambag‘al bir odam kirsa-yu,
3.sizlar bashang kiyinganga qarab: “Marhamat qilib to‘rda o‘tiring”, – kambag‘alga esa: “Sen poygahda tur” yoki “Shu yerga, oyog‘im ostida o‘tir”, – desangiz,
4.sizlar yuz-xotirchilikka borib, bu bilan yomon niyatli qozilarga o‘xshab qolmaysizlarmi?!
5.Ey sevikli birodarlarim, quloq solinglar: Bu dunyoda kambag‘al hisoblanganlarni Xudo O‘zi tanlab, imonda boy qildi-ku! U O‘zini sevganlarga va’da berganidek, ularni O‘z Shohligidagi merosdan bahramand qildi.
6.Lekin sizlar-chi, kambag‘alni beobro‘ qilib tashladingiz! Sizlarni jabr-zulm qilgan, mahkamalarga sudrab olib borgan boylar emasmi?!
7.Sizlar aziz bir Nom bilan tanilmoqdasizlar, bu Nomni haqorat qilgan ular emasmi?!
8.Tavrotda: “O‘zgani o‘zing kabi sevgin” deb buyurilgan. Agar sizlar bu Shoh amriga mukammal rioya qilayotgan bo‘lsangiz, unda yaxshi ish qilayotgan bo‘lasizlar.
9.Lekin agar yuz-xotirchilik qilayotgan bo‘lsangiz, gunoh qilyapsiz va Ilohiy Qonun oldida jinoyatchi bo‘lib qolasizlar.
10.Kimki Ilohiy Qonunning hamma moddalariga rioya qilsa-yu, faqat bir narsada gunoh qilsa, u butunlay gunohkor bo‘lib qoladi.
11.Chunki “Zino etma” degan Xudo ayni zamonda “Odam o‘ldirma” ham degan. Agar sen zino qilmasang-u, ammo odam o‘ldirsang, baribir Xudo Qonunini buzgan bo‘lasan.
12.Sizlar Xudoning erk beradigan Qonuni bo‘yicha hukm qilinuvchilar kabi gapiringlar va harakat qilinglar.
13.Chunki hukm shafqatsizga shafqatsizdir. Shafqat esa hukmdan ustun keladi.
14.Ey birodarlarim, agar biror kishi imoni borligini aytsa-yu, xayrli ishlar qilmasa, nima foydasi bor? Bunday imon uni qutqararmikin?
15.Biron birodar yoki singil yalang‘och va rizqi-ro‘zdan mahrum bo‘lsa-yu,
16.birortangiz ularga: “Eson-omon borib, isining va ovqatlaning”, – desangiz, lekin ularning tanasi ehtiyojini qondirmasangiz, bundan nima foyda?
17.Xuddi shunday amalsiz imon ham o‘zi-o‘zidan o‘likdir.
18.Endi biror kishi: “Sening imoning bor, mening xayrli ishlarim bor”, – deyishi ham mumkin. Qani, xayrli ishlarsiz imoningni menga ko‘rsatgin, men esa senga imonimni xayrli ishlarim orqali ko‘rsataman!
19.Sen Xudoning yagonaligiga ishonasanmi? Yaxshi qilasan! Jinlar ham ishongani uchun dahshatdan titraydilar.
20.Ey aqlsiz odam, xayrli ishlarsiz imonning foydasiz ekanligini bilmaysanmi?
21.Otamiz Ibrohim ham o‘g‘li Is’hoqni qurbon qilmoqchi bo‘lganida, o‘z xayrli ishlari tufayli oqlangan-ku!
22.Ko‘ryapsanmi? Uning imoniga xayrli ishlari omil bo‘lgan. Imoni xayrli ishlari bilan takomillashgan.
23.Tavrotda: “Ibrohim Xudoga ishondi va shu tariqa oqlandi”, – deb yozilgan. Bu so‘z ro‘yobga chiqib, Ibrohim Xudoning do‘sti deb atalgan.
24.Ko‘ryapsizlarki, inson faqat imoni tufayligina emas, balki xayrli ishlari tufayli ham oqlanadi.
25.Yana fohisha Rahobani misol qilib olaylik: u josuslarni qabul qilib, pinhona yo‘ldan jo‘natib, xayrli ish qilgan va shu tariqa oqlangan.
26.Xullas, ruhsiz badan o‘lik bo‘lganidek, xayrli ishlarsiz imon ham o‘likdir.

James III
1.Ey birodarlarim, biz, ustozlar, jiddiyroq hukmga duchor bo‘lishimizni bilasizlar, shuning uchun ko‘plaringiz ustoz bo‘lavermanglar.
2.Chunki hammamiz ko‘p xato qilamiz. Agar kim so‘zlayotganda xato qilmasa, u komil insondir, butun vujudini ham tiyib olishga kuchi yetadi.
3.Bizga itoat etishi uchun otlarning og‘izlariga suvluq solib, ularning butun vujudini boshqaramiz.
4.Mana, kemalar ham, qancha ulkan bo‘lmasin va kuchli shamollar bilan yurmasin, kemachining ko‘ngli qayerni istasa, juda kichik bir rul bilan boshqara oladi.
5.Til ham xuddi shunday badanning kichkina bir uzvidir, ammo u ko‘p lof uradi.     Qara, kichik bir uchqun naqadar katta o‘rmonni yondirib yuboradi!
6.Til – bir olov, uzvlarimiz orasida bir buzg‘unchi dunyo! U butun vujudimizni bulg‘aydi. U jahannamdan alangalanib, butun falakni ham yondiradi.
7.Har xil yovvoyi hayvon, qush, sudraluvchi va dengiz hayvoni inson zoti tomonidan tiyilgan va tiyilmoqda.
8.Ammo tilni hech bir inson tiya olmaydi. U to‘xtatib bo‘lmaydigan yovuz kuchdir, o‘ldiradigan zahar sochib turadi.
9.Tilimiz bilan Rabbimiz va Otamizni maqtaymiz, tilimiz bilan Xudoning suratida yaratilgan insonlarga la’nat o‘qiymiz.
10.Maqtash va la’natlash bir og‘izdan chiqadi. Ey birodarlarim, bu shunday bo‘lmasligi kerak!
11.Axir, bitta buloqdan shirin va achchiq suv oqib chiqadimi?
12.Ey birodarlarim, anjir – zaytun yoki tok novdasi anjir bera oladimi? Sho‘r buloq ham shirin suv bermaydi-ku!
13.Orangizdagi dono va fahmli kishi kim? Unday odam bor bo‘lsa, yaxshi yurish-turishi bilan, donolikdan dalolat beruvchi muloyimligi bilan o‘zini ko‘rsatsin.
14.Agarda yuragingizda rashk-hasad va xudbinlik bo‘lsa ham, manmanlik qilib haqiqatni rad etmanglar.
15.Bunday donolik yuqoridan tushmagan. Bunday donolik dunyodan, moddiyatdan, jin-ajinadan tug‘ilgan.
16.Chunki qayerda hasadgo‘ylik va xudbinlik hukm sursa, u yerda tartibsizlik va har xil yaramaslik paydo bo‘ladi.
17.Lekin yuqoridan tushgan donolik esa, birinchidan, pokdir. Ikkinchidan esa, murosali, muloyim, bo‘ysunuvchan, to‘la mehr-shafqatli, yaxshi samaralar bilan to‘lib-toshgan, beg‘araz va riyosizdir.
18.Shu tariqa solihlik urug‘i sepilib, tinchlikparvarlar uchun osoyishtalik barpo bo‘ladi.

James IV
1.Orangizdagi janjal va to‘qnashuvlar qayerdan kelib chiqadi? Tanangizning uzvlarida o‘zaro jang qilayotgan nafsu ehtiroslaringizdan emasmi?
2.Bir narsa orzu qilyapsizlar, ammo orzungiz amalga oshmagach, odam o‘ldiryapsizlar. Hasad qilyapsizlar, ammo maqsadingizga erisha olmagach, talashib tortishyapsizlar. Xudodan so‘ramaganingiz uchun sizlarda yo‘q.
3.So‘rayapsizlar-u, lekin olmayapsizlar, chunki yomon niyat bilan, nafsingizni qondirish uchun so‘rayapsizlar.
4.Ey vafosizlar, dunyo bilan do‘stlik Xudoga dushmanlik ekanligini bilmaysizlarmi? Kim dunyo bilan do‘st bo‘lishni istasa, Xudoga dushman bo‘ladi.
5.Nahotki sizlar: “Xudo ichimizga solgan ruhni nihoyatda qizg‘anadi” degan oyatni inobatga olmaysizlar?
6.Biroq Xudoning inoyati bunga qaraganda yanada saxiyroq, chunonchi boshqa oyatda shunday aytilgan:     “Xudo mag‘rurlarga qarshi,     Ammo kamtarlarga inoyatlidir”.
7.Shunday qilib, Xudoga itoat qilinglar. Iblisga qarshi turinglar, shunda u sizlardan qochadi.
8.Xudoga yaqinlashinglar, shunda U sizlarga yaqinlashadi. Ey gunohkorlar, qo‘llaringizni gunohdan tozalanglar! Ey hardamxayollar, ko‘ngillaringizni to‘g‘ri qilinglar!
9.Qayg‘uringlar, motam tutinglar, nola qilinglar! Kulgingiz yig‘iga, shodligingiz motamga aylansin.
10.Rabbingiz oldida o‘zingizni past olinglar, U esa sizlarni yuksaltiradi.
11.Ey birodarlarim, bir-biringizni yomonlamanglar. O‘z birodarini yomonlagan yoki ayblagan kishi Ilohiy Qonunni yomonlagan hisoblanadi. Agar sen Ilohiy Qonunni ayblasang, sen Qonunning ijrochisi emas, balki qozisi bo‘lasan.
12.Qonun chiqaruvchi va hukm qiluvchi Xudo esa yagonadir. Faqat U qutqarish va nobud qilish qudratiga ega. Sen kim bo‘libsanki, birodaringni hukm qilasan?
13.Xo‘sh, sizlar: “Bugun yoki ertaga falon shaharga borib, u yerda bir yil yashab, savdo-sotiq qilib, foyda ko‘ramiz”, – deysizlar-u,
14.lekin ertaga nima bo‘lishini bilmaysizlar. Hayot o‘zi nima? Hayotingiz – birpas ko‘rinib, keyin parlanib ketadigan bug‘ kabi narsa.
15.Buning o‘rniga sizlar: “Agar Rabbimiz xohlasa, biz tirik qolib, uni yoki buni qilamiz”, – deb aytishingiz kerak.
16.Holbuki, sizlarning dimog‘ingiz ko‘tarilib, kekkayib yuribsizlar. Har qanday kekkayish esa yovuzlikdir.
17.Shunday qilib, kim xayrli ish qilishni bilsa-yu, uni amalda qilmasa, gunoh hisoblanadi.

James V
1.Keling endi, ey boylar, boshingizga tushadigan falokatlar uchun faryod etinglar, yig‘langlar!
2.Chunki boyligingiz chirib ketgan, kiyimingizni kuya yegan.
3.Oltinu kumushlaringizni zang bosgan. Mana, ularning zangi sizga qarshi guvohlik beradi va tanangizni olovday yondiradi. Sizlar dunyoning oxirgi kunlariga boylik orttirib kelmoqdasizlar.
4.Ekinlaringizni o‘rgan o‘roqchilarning ish haqini ushlab qoldingizlar. Mana, sizlar ushlab qolgan pullar o‘zi faryod qilmoqda! O‘roqchilarning dod-fig‘oni qudratli Egamning qulog‘iga yetib bordi.
5.Sizlar dunyoda ortiqcha nash’u namoga berilib, kayf-safoda yashadingizlar. Qurbonlik kuniga kelguncha yuraklaringizni yog‘ bosdi.
6.Sizlarga qarshilik ko‘rsata olmagan sofdil odamni qoralab, qatl qildingizlar.
7.Ey birodarlarim, Rabbimiz Iso qayta kelgunga qadar sabr-toqat qilinglar. Dehqon ham goh kuzgi, goh bahorgi yomg‘irlar yoqqunga qadar sabr-toqat bilan kutib, yer undirgan qimmatbaho hosilni yig‘ib-teradi.
8.Xuddi shu singari, sizlar ham sabr-toqatli bo‘linglar, dilingiz quvvatga to‘lsin. Chunki Rabbimizning kelishi yaqinlashib qoldi.
9.Ey birodarlarim, aybdor bo‘lmaslik uchun bir-biringizning ustingizdan shikoyat qilmanglar. Mana, hukm qiluvchi Rabbimiz eshik oldida turibdi.
10.Ey birodarlarim, Xudovand nomidan gapirgan payg‘ambarlarning azob-uqubatga qanday chidaganliklaridan o‘rnak olinglar.
11.Sabr qilganlari uchun ularni baxtiyor hisoblaymiz. Ayubning sabr-toqati haqida eshitgansizlar, umrining oxirgi kunlarida Xudovand u uchun nimalar qilganini bilasizlar. Xudovand ko‘p shafqatli va marhamatlidir.
12.Ey birodarlarim, eng avvalo na yer haqi, na osmon haqi va na boshqa narsa haqi qasam ichmanglar. Aybdor bo‘lmasligingiz uchun, “ha” degan joyda “ha” deng, “yo‘q” degan joyda “yo‘q” deng.
13.Agar orangizda biror kishi azob-uqubat chekayotgan bo‘lsa, ibodat qilsin. Agar birov ko‘tarinki ruhda bo‘lsa, hamdu sanolar o‘qisin.
14.Agar sizlardan biror kishi bemor bo‘lsa, imonlilar jamoatining oqsoqollarini chaqirsin. Ular Rabbimiz Iso nomi bilan duo qilib, bemorning boshiga yog‘ surkasinlar.
15.Imon bilan qilingan duo bemorni sog‘aytiradi, Rabbimiz O‘zi uni tuzatadi. Agar bemor gunoh qilgan bo‘lsa, Rabbimiz uni kechiradi.
16.Shunday qilib, shifo topishingiz uchun, bir-biringiz oldida qilgan gunohlaringizga iqror bo‘linglar va bir-biringiz uchun ibodat qilinglar. Solih odamning zo‘r berib qilgan iltijosi kuchli ta’sirga egadir.
17.Mana, Ilyos payg‘ambar ham bizga o‘xshash bir inson edi. Yomg‘ir yog‘masin deya, u astoydil iltijo qildi va yer yuziga uch yilu olti oy yomg‘ir yog‘madi.
18.U yana iltijo qilgach, osmondan yomg‘ir yog‘di va yerdan hosil unib chiqdi.
19.Ey birodarlarim, agar sizlardan biror kishi haqiqat yo‘lidan bosh tortsa, uni yana haqiqatga qaytarishga tirishinglar.
20.Bilinglarki, gunohkorni xato yo‘ldan qaytargan kishi o‘limdan bir jonni qutqargan va ko‘p gunohlarni yuvgan bo‘ladi.

1 Peter I
1.Iso Masihning havoriysi men, Butrusdan – Pont, Galatiya, Kappadokiya, Asiya va Bitiniya viloyatlariga tarqalgan mumtoz musofirlarga salom!
2.Otamiz Xudo O‘zining azaliy qaroriga binoan sizlarni tanladi, O‘z Ruhi orqali muqaddas qildi, Iso Masihga itoat etmog‘ingiz orqali Uning qoni ustingizga sepilishi uchun imkon yaratdi.     Sizlarga Xudo inoyati ko‘payib, xotiringiz jam bo‘lsin.
3.Rabbimiz Iso Masihning Otasi Xudoga hamdu sanolar bo‘lsin! U bizga behad rahm-shafqat ko‘rsatdi, Iso Masihning tirilishi asosida bizni yangidan tug‘iltirib, tirik bir umidga ega qildi.
4.Samoda saqlanayotgan beg‘ubor, chirimas, so‘lmas bir meros sizlarni kutmoqda.
5.Oxirzamonda ochiq ko‘rinishga tayyor bo‘lgan ulug‘ najotga erishmog‘ingiz uchun, imoningiz tufayli, Xudoning qudrati bilan qo‘riqlanmoqdasizlar.
6.Shu sababdan behad xursandsizlar. Hozir turli vasvasalar tufayli biroz qayg‘urishingizga to‘g‘ri kelsa-da,
7.lekin bu vasvasalar imoningizni sinash uchun foydali ekanligini bilinglar. Hatto foniy oltin ham olovda toblanib, sinaladi. Shu singari, oltindan ham qimmatli bo‘lgan imoningiz sinovdan o‘tib, Iso Masih osmondan zohir bo‘lgach, sizlarga maqtov va shon-sharaf keltirsin.
8.Siz Masihni ko‘rmagan bo‘lsangiz ham, Unga muhabbat bog‘layapsizlar. Hozir Masihni ko‘rmagan holda Unga ishonyapsizlar va so‘z bilan ifodalab bo‘lmaydigan darajada ulug‘ bir shodlik bilan to‘lib-toshmoqdasizlar.
9.Chunki imoningizning natijasi o‘laroq jonlaringiz uchun najot topmoqdasizlar.
10.Sizlar topgan ulug‘ najot to‘g‘risida qadim zamon payg‘ambarlari ham karomat qilganlar, ular Xudo inoyatining mohiyatini sinchiklab tekshirganlar.
11.Masihning Ruhi ularda bor edi va ularga Masihning chekadigan azob-uqubatlariyu, oxirida erishadigan shon-shuhrati haqida oldindan ma’lumot berar edi. Bundan ilhomlangan payg‘ambarlar Masih Ruhi kimni va qaysi paytni ko‘rsatayotganini anglamoqqa tirishardilar.
12.Aslida payg‘ambarlar bu tekshiruvlarni o‘zlari uchun emas, balki sizlar uchun qilganliklari haqida Xudodan vahiy olganlar. Hatto farishtalar ham bu sirlarni aniqlashni ko‘p orzu qiladilar. Hozirgi davrda esa Injil targ‘ibotchilari osmondan yuborilgan Muqaddas Ruhdan ruhlanib, bularni sizlarga bayon etdilar.
13.Shuning uchun fikr-zikringiz ishda bo‘lsin, hushyor bo‘linglar. Iso Masih osmondan tushib zohir bo‘lganda sizlarga nasib bo‘lajak inoyatga mutlaqo umid bog‘langlar.
14.Gapga ko‘nadigan bolalar kabi bo‘linglar, ilgarigi g‘aflat paytida sizlarni qamragan ehtiroslarga qaytmanglar.
15.Sizlarni da’vat etgan Xudo qanday muqaddas bo‘lsa, sizlar ham butun yurish-turishingizda shunday muqaddas bo‘linglar.
16.Xudo: “Muqaddas bo‘linglar, zero Men muqaddasman”, deb aytgani yozilgan.
17.Har bir kishini yuz-xotir qilmasdan, qilmishiga yarasha taqdirlovchi Xudoga sizlar Otamiz deb murojaat qilar ekansiz, u holda musofirchilik davringizda Xudodan qo‘rqib yashanglar.
18.Bilasizlarki, ota-bobolaringizning bema’ni turmush tarzidan kumush yoki oltinga o‘xshash o‘tkinchi narsalar evaziga qutulmagansizlar.
19.Sizlar benuqson va beg‘ubor qo‘zi qoniga o‘xshagan Masihning qimmatbaho qoni evaziga qutulgansizlar.
20.Masih dunyo bino bo‘lishidan burun tayinlangan bo‘lsa ham, zamonning oxirida sizlar uchun paydo bo‘ldi.
21.Sizlar Masih vositasida Xudoga ishonasizlar. Xudo Masihni tiriltirib, ulug‘vorlikka erishtirdi. Bu imonda qattiq turinglar, Xudoga tamoman umid bog‘langlar.
22.Sizlar Ilohiy Ruh va haqiqatni tan olib, jonlaringizni pok qilib, samimiy birodarlik muhabbatiga ega bo‘lgansizlar. Shuning uchun bir-biringizni chin yurakdan, ixlos bilan sevinglar.
23.Sizlar foniy emas, balki boqiy urug‘dan, ya’ni Xudoning hayotbaxsh, abadiy kalomi orqali yangidan tug‘ildingizlar.
24.Chunonchi  Tavrotda shunday yozilgan:     “Butun bashar bir o‘tga o‘xshar,     O‘tning gulidaydir uning bor ko‘rki.     O‘t qurib qolar, guli ham to‘kilar.
25.Ammo Xudovand kalomi abadiy turar”.     Ana shu kalom – sizlarga yetib kelgan Injil Xushxabaridir.

1 Peter II
1.Buning uchun har qanday yomon niyat, hiyla-nayrang, har turli ikkiyuzlamachilik, rashk-hasad, g‘iybatchilikni bir chetga surib qo‘yinglar.
2.Yangi tug‘ilgan chaqaloq sof ona sutini tusaganday, Xudo kalomini orzu qilinglar, toki u kalom bilan oziqlanib, o‘sib borib, najotga erishinglar.
3.Chunki siz Rabbimizning iltifotini tatib ko‘rdingizlar.
4.Insonlar keraksiz deb tashlagan, lekin Xudo qimmatbaho deb tanlagan tirik tosh – Rabbimiz Iso Masihga yaqinlashinglar.
5.O‘zlaringiz ham tirik tosh bo‘lib ruhiy bino barpo etinglar. Iso Masih orqali Xudoga maqbul, ruhiy qurbonlik keltiradigan muqaddas ruhoniy bo‘linglar.
6.Mana, Tavrotda Xudo shunday degan:     “Men Sionda bir tosh o‘rnatgayman,     Mumtoz, qimmatbaho peshtoq toshi bu.     Unga ishongan kishi xijolat bo‘lmas”.
7.Siz ishonuvchilar uchun bu tosh qimmatbahodir. Ammo imonsizlarga shu oyat to‘g‘ri keladi:     “Quruvchilar keraksiz deb tashlagan tosh     Naq binoning peshtoqidan joy oldi,
8.To‘siq toshiyu, vasvasa qoyasi bo‘ldi”.     Imonsizlar Xudoning kalomiga itoat qilmaganlari uchun, qoqinadilar. Ular ana shu qismatga mahkum bo‘lganlar.
9.Ammo sizlar – tanlangan bir avlod, Shohanshoh ruhoniylari, muqaddas xalq, Xudoning aziz qavmisizlar. Xudo sizlarni qorong‘ilikdan O‘zining ajoyib nuriga da’vat etgan, sizlar Uning fazl-kamolotidan xabar berish uchun tanlangansizlar.
10.Bir vaqtlar xalq emas edingizlar, endi esa Xudoning xalqisizlar. Bir vaqtlar marhamat topmagan edingizlar, endi esa Xudoning marhamatiga noil bo‘ldingizlar.
11.Ey sevganlarim, sizlardan o‘tinib so‘rayman, jonga qarshi kurashadigan nafs ehtiroslaridan saqlaninglar. Chunki siz bu dunyoda g‘aribu musofirsizlar.
12.Majusiylar orasida xatti-harakatingiz benuqson bo‘lsin. Ular ezgu ishlaringizni ko‘rib turib, sizlarni yomonlikda ayblab g‘iybat qilsalar ham, mahshar kuni Xudo oldida javob beradilar.
13.Rabbingiz haqi har xil insoniy tartib-intizomga bo‘ysuninglar; xoh oliy hokim bo‘lgan podshohga,
14.xoh podshoh o‘rnida yomonlik qilganlarni jazolovchi va yaxshilik qilganlarni taqdirlovchi hokimga bo‘ysuninglar.
15.Chunki Xudoning irodasi shuki, yaxshilik qilish bilan aqlsiz va johil odamlarning og‘ziga urasizlar.
16.Ozod odamlardek yashanglar, ammo ozodlik niqobi ostida yomonlik qilmanglar. Xudoning qullariday bo‘lib yuringlar.
17.Hamma odamlarni hurmat qilinglar. Imonli birodarlaringizni sevinglar. Xudodan qo‘rqinglar. Podshohni ehtirom qilinglar.
18.Ey xizmatkorlar, faqat yumshoq va xushfe’l xo‘jayinlargagina emas, balki fe’li-xo‘yi ters bo‘lganlariga ham kamoli ehtirom bilan itoat qilinglar.
19.Agar biror kishi Xudoga ishonganidan vijdonan azob chekib, nohaq g‘am-g‘ussaga chidasa, bu Xudoning inoyatidan dalolat beradi.
20.Agar qilgan gunohingiz uchun tayoq yeyishga chidasangiz, bu sizga qanday sharaf keltiradi? Ammo yaxshilik qilib, azobga chidasangiz, Xudo bundan rozi bo‘ladi.
21.Xudo sizlarni ana shu maqsadda da’vat etgan. Masih ham: “Mening izimdan yuringlar”, deb sizlar uchun azob chekib namuna bo‘ldi.  Tavrotda U haqda yozilganidek:
22.“U hech qanday gunoh qilmagan,     Og‘zidan biron egri so‘z ham chiqmagan”.
23.Masih haqorat qilinganda hech kimga haqorat bilan javob qaytarmas edi, azob chekkanda esa hech kimga tahdid qilmas edi. Faqat odilona hukmlovchi Xudoga O‘zini topshirar edi.
24.Biz gunoh qarshisida o‘lib, endi solihlik bilan yashashimiz uchun, U xochda gunohlarimizni O‘z badaniga singdirdi. Uning yaralaridan siz shifo topdingizlar.
25.Ilgari cho‘ponsiz adashib yurgan qo‘ylarga o‘xshar edingizlar, endi esa jonlaringizning Cho‘ponu Posboniga qaytib keldingizlar.

1 Peter III
1.Masihdan ibrat olib, siz, xotinlar ham, o‘z erlaringizga bo‘ysuninglar. Xudo kalomiga ishonmaydigan ba’zi kishilar siz, ayollarning or-nomusli, pokdomon xulq-atvoringizni ko‘rib,  imon haqida biron so‘z aytilmasdanoq qoyil qolsinlar.
2.Sizning jozibangiz o‘rilgan sochlar, taqilgan oltinlar, chiroyli kiyimlar kabi tashqi zeb-ziynatdan iborat bo‘lmasin.
3.Ammo yashirin qalbingizdagi yuvosh va sokin ruh sizlarning so‘lmaydigan ichki go‘zalligingiz bo‘lsin. Buning Xudo oldida qadri azizdir.
4.O‘tmish vaqtlarda Xudoga umid bog‘lagan muqaddas xotinlar ham o‘zlarini shu yo‘sinda bezab, erlariga bo‘ysunar edilar.
5.Masalan, Soro bibi Ibrohimni janobim deb atab, uning so‘ziga quloq soldi. Agar sizlar yaxshilik qilishda qunt qilib, hech qanday qo‘rquvdan g‘ulg‘ulaga tushmasangiz, Soro bibining farzandlari hisoblanasizlar.
6.Shunga o‘xshab, siz, erlar ham, xotinlaringiz zaif jinsdan ekanligini hisobga olib, ular bilan oqilona munosabatda bo‘linglar. Ular ham abadiy hayot inoyatidan bahramand bo‘lgani uchun, ularni hurmatga sazovor hisoblang va ibodatlaringizga xalal bermanglar.
7.Xullas, o‘zaro hamfikr, hamdard bo‘linglar, bir-biringizni birodarlarcha sevinglar. Bir-biringizga mehr-shafqatli va kamtar bo‘linglar.
8.Yomonlikka yomonlik, haqoratga haqorat bilan javob qaytarmanglar. Aksincha, duoyi xayr qilinglar, chunki o‘zlaringiz ham xayr-baraka olish uchun da’vat etilgansizlar.
9.Zaburda yozilishicha:     “Kimki uzoq umr ko‘rishni sevib,     Yaxshi kunlar kelishini xohlasa,     U tilini yomon so‘zdan tutsin,     Og‘zini egri gapdan tiysin.
10.Yomonlikdan qochib, yaxshilik qilsin.     Tinchlikni qidirib, uning payidan bo‘lsin.
11.Chunki Xudovandning ko‘zi solihlardadir.     Solihlar fig‘oniga U quloq solar,     Badkirdorlardan esa yuz o‘girar”.
12.Agar yaxshilik qilishga bel bog‘lasangiz, sizlarga kim ozor berar edi?
13.Hattoki haqiqat yo‘lida azob-uqubat cheksangiz, baxtiyor bo‘lasizlar. Do‘q-po‘pisa qiluvchilardan qo‘rqmanglar, dovdiramanglar.
14.Rabbingiz Masihga yuraklaringizdan muqaddas joy beringlar. Dilingizdagi umid haqida sizdan har bir so‘ragan kishiga javob berishga doimo tayyor bo‘linglar.
15.Lekin buni muloyimlik va ehtirom bilan bajo qilinglar, vijdoningizni toza tutinglar. Shunday qilib, Masih yo‘lidagi yaxshi yurish-turishingizni mazammat qilganlar sizlarni yomonlab aytgan gaplaridan uyalsinlar.
16.Agar Xudoning irodasi bilan azob chekishingiz lozim bo‘lsa, yomonlik qilib azob chekishdan ko‘ra, yaxshilik qilib azob chekish afzaldir.
17.Chunki Masih ham bizni Xudoga yaqinlashtirish va gunohlarimizni yuvish uchun bir marta azob chekib, o‘ldi. O‘zi solih kishi bo‘lgani holda, gunohkorlar uchun qurbon bo‘ldi. Uning badanini o‘ldirishgan bo‘lsa-da, Ruhi tirildi.
18.Masihning Ruhi esa borib, zindonga qamalgan ruhlarga va’z aytdi.
19.Bular qadim zamonda, Nuh payg‘ambar o‘z kemasini qurayotgan zamonda Xudoning sabrini inobatga olmay, itoatsiz bo‘lgan edilar. O‘sha kemadan oz kishi, ya’ni sakkiz jongina suvdan o‘tib qutulgan edilar.
20.Mana shu suv – hozirgi suvda imon keltirish marosimining timsolidir. Bu marosimning ma’nosi badanni kirdan tozalash emas, balki Xudodan pok vijdonni so‘rashdir. Sizlar ham suvga cho‘mib imon keltirganingizda, Iso Masihning tirilishi tufayli najot topdingizlar.
21.Masih esa osmonga chiqib, Xudoning o‘ng tomonida o‘tirib, farishtalar va koinotdagi barcha kuch-qudratlar ustidan hokimiyat o‘rnatdi.

1 Peter IV
1.Masih biz uchun jisman azob chekib, o‘ldi. Sizlar bundan o‘rnak olinglar. Chunki jisman azob chekkan kishi boshqa gunoh qilishni bas qiladi.
2.Endi bu badanda yashash uchun qolgan vaqtingizni boshqa odamlarday nafsingizni o‘ylab emas, balki Xudoning irodasini o‘ylab o‘tkazinglar.
3.Sizlar o‘tmishda majusiylarga yoqib yashaganligingiz endi yetar. O‘sha vaqtlarda fisq-fujur, shahvatparastlik, sarxushlik, aysh-ishrat, kayf-safolar hamda butparastlik razolati bilan kun kechirgansizlar.
4.Endi esa ular kabi yurmayapsizlar, ularning shaloqliklari seliga o‘zlaringizni tashlamayapsizlar. Majusiylar bundan hayron bo‘lib, sizlarni yomonlamoqdalar.
5.Ular tirigu o‘liklarni hukm etishga tayyor bo‘lgan Xudoga hisob beradilar.
6.O‘liklarga kelsak, ular hamma odamzod qatori o‘lib, badanlari jazolandi. Ammo ularning ruhi Xudoga muvofiq yashasin deb, Injil Xushxabari o‘liklarga ham yetkazildi.
7.Endi borliq mavjudot oxirlab qoldi. Shuning uchun aql bilan ish tutinglar, ibodat qilish uchun hushyor bo‘linglar.
8.Avvalo bir-biringizni ixlos bilan sevinglar. Chunki sevgi ko‘p gunohlarni yuvadi.
9.O‘zaro zorlanmay mehmondo‘stlik qilinglar.
10.Xudo sizlarga har turli qobiliyat bergan. Har biringiz shu qobiliyatingizni ishga solib, bir-biringizga xizmat qilinglar, Xudoning boy ehsonlarini parvarish qiluvchilar kabi kun kechiringlar.
11.Kim so‘zlasa, Xudoning so‘zlari qilib aytsin. Kim xizmat qilsa, Xudo bergan kuch bilan xizmat qilsin. Shunday qilib, Iso Masih orqali Xudo har bir ish va so‘zda ulug‘lansin. Abadiy ulug‘vorlik va saltanat Unikidir. Omin.
12.Ey sevganlarim, sizlarni sinash uchun boshingizga kelayotgan otashli imtihonni ajib voqea deb, hayron bo‘lmanglar.
13.Aksincha, Masihning qancha azoblariga sherik bo‘layotgan bo‘lsangiz, shuncha xursand bo‘linglar! Shunda U shon-sharaf ila osmondan tushib zohir bo‘lgach, ko‘nglingiz yana ko‘proq quvonchlarga to‘ladi.
14.Agar Masih nomi tufayli sizlarni haqorat qilishsa, baxtiyorsizlar! Chunki Xudoning Ruhi, shon-sharaf Ruhi sizlarda maskan qiladi. [Ularga qolsa, Ruhni haqorat qiladilar, sizlarda esa sharaflanadi.]
15.Sizlardan hech kim qotil, o‘g‘ri, yomonlik qiluvchi yoki fitna-fasodchi bo‘lib azob chekmasin.
16.Lekin agar biror kishi Masihiy bo‘lgani uchun azob cheksa, uyalmasin, aksincha, bu nom bilan Xudoni ulug‘lasin.
17.Xudoning O‘z xonadonini hukm qilish vaqti allaqachon boshlandi. Agarda biz birinchi navbatda hukm qilinadigan bo‘lsak, unda Xudoning Injiliga itoatsizlik qilganlarning oxirati nima bo‘ladi?  Sulaymon matallarida yozilishicha:
18.“Agar solih odam zo‘rg‘a qutulsa,     Betavfiqu gunohkorning ahvoli nima bo‘ladi?”
19.Shunday qilib, Xudo irodasiga ko‘ra azob chekayotganlar yaxshilik qilishga bel bog‘lasinlar va O‘z so‘ziga sodiq bo‘lgan Parvardigorga jonlarini bag‘ishlasinlar.

1 Peter V
1.Masih chekkan azob-uqubatlarning shohidi hamda Uning namoyon bo‘lajak ulug‘vorligining qatnashchisi sifatida o‘zimday oqsoqollardan o‘tinib so‘rayman:
2.nazoratingizdagi Xudoning suruvini yaxshi boqinglar. Bu ishni majburiy emas, balki Xudoga yoqadigan darajada ko‘ngildan chiqarib qilinglar. Qabih g‘arazgo‘yliksiz, sidqidildan ish tutinglar.
3.Qo‘lingiz ostidagi suruvga hukmronlik qilmasdan, yaxshi o‘rnak ko‘rsatinglar.
4.Ana shunda, Bosh Cho‘pon osmondan namoyon bo‘lganda, sizlar so‘lmas, ulug‘ jamol tojiga sazovor bo‘lasizlar.
5.Ey yoshlar, sizlar ham oqsoqollarga itoat qilinglar. Hammangiz bir-biringizga yumshoq muomalada bo‘linglar. Chunki “Xudo mag‘rurlarga qarshi, ammo kamtarlarga inoyatlidir”.
6.Shunday qilib, o‘z vaqtida bizlarni yuksaltirsin deb, Xudoning qudratli qo‘li ostida o‘zingizni kamtar tutinglar.
7.Butun g‘amlaringizni Xudoga tashlanglar, Uning O‘zi sizlarga g‘amxo‘rlik qiladi.
8.Hushyor va bedor bo‘linglar. Dushmaningiz iblis birovni yutib yuborish uchun izlab, sherday bo‘kirib kezib yuribdi.
9.Dunyoning har yog‘idagi birodarlaringiz xuddi shunday azoblarga duchor bo‘layotganlarini bilib, mustahkam imon bilan iblisga qarshi turinglar.
10.Xudo har xil mehru inoyatning manbaidir. Iso Masih orqali U bizni O‘zining abadiy, ulug‘vor jannatiga da’vat etgan. Qisqa bir muddat azob chekkaningizdan keyin, O‘zi sizlarni maqsadingizga erishtiradi, kuch-qudratli, sabotli va mustahkam qilib qo‘yadi.
11.Shon-shuhrat va saltanat abadulabad Unikidir. Omin.
12.Bularni o‘zimning fikrimcha ishonchli bo‘lgan birodarimiz Silvan orqali sizlarga qisqacha yozib yubordim. Shu bilan sizlarga dalda berib, ta’kidlab aytmoqchimanki, bu  azob-uqubatlar Xudoning haqiqiy inoyatidan dalolat beradi. Uning inoyatida sobit qolinglar.
13.Xudo o‘zingiz kabi tanlagan Bobildagi Masih jamoati va o‘g‘lim Mark sizlarga salom yo‘llamoqdalar.
14.Bir-biringizni muhabbat bilan o‘pib salomlashinglar. Iso Masihga tegishli bo‘lgan hammalaringizga tinchlik bo‘lsin. Omin.

2 Peter I
1.Iso Masihning quli va havoriysi men, Simun Butrus, odil Xudoyimiz va Xaloskorimiz Iso Masih soyasida bizning qimmatli imonimizga teng bir imonga erishgan barchaga salom aytaman.
2.Xudoni va Rabbimiz Isoni tanib-bilganingiz sayin, sizlarga Xudo inoyati oshib, xotiringiz jam bo‘lsin.
3.Rabbimiz Iso O‘zining ulug‘vorligi va kamoloti sharofati ila bizni da’vat etgan va bizga O‘zini tanitgan. Yashash va Xudo yo‘lida yurishimiz uchun kerak bo‘lgan hamma narsani U bizga O‘ziga xos ilohiy kuch-qudrat bilan ato etgan.
4.Bu dunyo yomon ehtiroslar natijasida buzilib bormoqda. Sizlar bundan qochib qutulinglar, deb Xudo bizga ko‘p ulug‘ va qimmatli va’dalarni bergan. Bular ro‘yobga chiqib, sizlar ilohiy tabiatdan bahramand bo‘lasizlar.
5.Bularni nazarda tutib, imoningizni but qilishga jon kuydiringlar. Shunday qilib, imoningiz ustiga fazl-kamolotga ega bo‘linglar. Fazl-kamolotingiz ustiga ong-bilimga ega bo‘linglar.
6.Ong-bilimingiz ustiga nafsni tiyishni o‘rganinglar. Nafsni tiyish ustiga sabr-toqatli bo‘linglar. Sabr-toqatingiz ustiga diyonatga ega bo‘linglar.
7.Diyonatli bo‘lish ustiga birodarlaringizni sevinglar. Birodarsevarlik ustiga tugal muhabbatga ega bo‘linglar.
8.Agar bu xislatlar sizda mavjud bo‘lsa hamda yana ortib borayotgan bo‘lsa, unda siz Rabbimiz Iso Masihni tanib-bilish yo‘lida na sust, na samarasiz bo‘lasizlar.
9.Bu xislatlardan benasiblar esa kaltabin va ko‘rdir, ular avvalgi gunohlaridan tozalanganini unutganlar.
10.Shuning uchun, ey birodarlar, Xudo sizlarni tanlaganini va da’vat etganini bilib, bunga munosib bo‘lmoq uchun yana astoydil harakat qilinglar. Bu yo‘lni tutsangiz, hech vaqt qoqinmaysizlar.
11.Shunday qilib, Rabbimiz va Xaloskorimiz Iso Masihning abadiy Shohligiga kirish yo‘li sizlarga keng ochiladi.
12.Sizlar bu narsalarni bilar ekansiz va tan olgan haqiqatda qattiq turar ekansiz, men har doim bularni eslatib turishni xohlayman.
13.Bu foniy makonimda bo‘lgunimcha, bularni eslatish bilan sizlarni uyg‘otib turishni lozim ko‘raman.
14.Chunki bu makonimdan ayrilish vaqtim yaqinlashganini bilaman, Rabbimiz Iso Masih O‘zi buni menga ma’lum qilgan.
15.Bu dunyoni tark etganimdan keyin ham sizlar doimo bularni xotirlashingiz uchun jon kuydirmoqdaman.
16.Biz Rabbimiz Iso Masihning kuch-qudrat bilan kelishi haqida sizlarga ma’lumot berganimizda, uydirma afsonalarni gapirib kelmadik. Uning salobatini o‘z ko‘zimiz bilan ko‘rganmiz.
17.Masih Otasi Xudodan hurmat va shon-sharaf qabul qildi. Ulug‘vorlik to‘kib turadigan dargohi sharifdan Masihga bir sado kelib: “Bu Mening sevikli O‘g‘limdir, Undan mamnunman”, – dedi.
18.Biz aziz tog‘da U bilan birga bo‘ldik, osmondan kelgan bu sadoni o‘zimiz ham eshitdik.
19.Shuning uchun  qadimgi payg‘ambarlarning so‘zlari biz uchun yanada qat’iy bo‘lib qoldi. Sizlar bu so‘zlarga rioya etib, yaxshi ish qilasizlar. Tong yulduzi chiqib, kun yorigungacha, qorong‘i joyda chiroq qanday nur sochsa, payg‘ambarlarning so‘zlari sizning yuragingizga shunday nur sochib tursin.
20.Eng avval shuni bilinglarki, payg‘ambar kitoblarida uchraydigan bashoratlarning birortasi ham birovning xususiy tafsiriga bog‘liq emas.
21.Hech bir payg‘ambar o‘zining insoniy xohishi bilan bashorat qilgan emas. Bu aziz odamlar Muqaddas Ruh tomonidan harakatga keltirilib, Xudoning so‘zlarini gapirib berganlar.

2 Peter II
1.Isroil xalqi orasida soxta payg‘ambarlar bo‘lgani kabi, sizlarning orangizda ham soxta ustozlar bo‘ladi. O‘zlarini  qullikdan sotib olgan Egalarini ular inkor etib, orangizda juda zararli bid’atlarni tarqatadilar. Bu kishilar nogahon halokatga yo‘liqib qoladilar.
2.Ko‘p odamlar ularning fisq-fujur ishlariga mahliyo bo‘ladi. Ular tufayli haqiqat yo‘li haqoratga duchor bo‘ladi.
3.Ular tamagir bo‘lganidan, xushomad gaplar bilan sizlarning hisobingizdan davlat orttiradilar. Mana, ularning jazosi qadimdanoq tayyor turibdi, halokati esa kechikmayapti.
4.Chunki Xudo hatto gunoh qilgan farishtalarni ham ayamagan. Hukm kunigacha saqlansinlar deb, U ularni jahannamning zimiston g‘orlariga qamab qo‘ygan.
5.Xudo qadimgi dunyoni ham ayamadi. U xudosizlar dunyosi ustiga to‘fon keltirib, faqat solihlik yo‘lini xabarlab yurgan Nuh va boshqa ozgina kishini, ya’ni hammasi bo‘lib sakkiz jonnigina saqladi.
6.Xudosizlar boshiga keladigan balolardan ibrat bo‘lsin, deb Xudo Sado‘m va G‘amo‘ra shaharlarini ham halokatga mahkum etdi va kulga aylantirdi.
7.Bebosh odamlarning buzuq xatti-harakatidan azob chekkan solih Lutni esa Xudo qutqardi.
8.O‘sha xalq orasida yashagan bu solih odam ularning haqsiz ishlarini ko‘rar, eshitar va o‘zining solih jonini kundan-kunga qiynar edi.
9.Bundan anglashiladiki, xudojo‘ylarni vasvasadan qanday qutqarishni, jazoga mahkum betavfiqlarni esa qiyomat kunigacha qanday saqlashni Xudovand biladi.
10.Ayniqsa, shahvoniy havaslarga berilib, o‘z tanasini bulg‘atuvchi, ilohiy hokimiyatni esa rad qiluvchi surbet va o‘jar odamlarni jazolash yo‘lini Xudovand biladi.     Ular samoviy mavjudotlarni haqorat qilishdan ham qo‘rqmaydilar.
11.Farishtalar odamlardan ancha kuchliroq va qudratliroq bo‘lganiga qaramay, Xudovand huzurida bu mavjudotlarni qarg‘ab hukm etmaydilar.
12.Ammo bu odamlar-chi, aqliga sig‘dirolmaydigan hamma narsani yomonlaydilar, faqat tug‘ma his-tuyg‘ulari bilangina yashaydilar, xuddi ovlanib yo‘q qilinish uchun tug‘ilgan ongsiz hayvonlarga o‘xshaydilar. Ular aynan hayvon singari yo‘q bo‘lib ketadi,
13.qilgan nohaqliklariga yarasha jazo oladilar.     Bular kunduz kuni aysh-ishratni o‘zlari uchun huzur-halovat deb hisoblaydilar. Ular nomingizga dog‘u g‘ubor tushiradilar. Sizlar bilan ziyofatga o‘tirganlarida, o‘zlarining axloqiy buzuqligidan zavqlanadilar.
14.Ko‘zlari zinoga to‘ymaydi, tinimsiz gunoh qiladilar. Ular sabotsiz kishilarni ovlab, yo‘ldan ozdiradilar. Ko‘ngillari tamagirlikka o‘rganib qolgan la’nati odamlardir.
15.Ular to‘g‘ri yo‘lni tark etdilar, ular Ba’o‘r o‘g‘li Bal’om yo‘lidan borib, gumroh bo‘ldilar. Bal’om harom yo‘l bilan topgan pulini sevib qolgan edi.
16.Lekin uning gunohi fosh bo‘lib qoldi. Tilsiz eshak tilga kirib, inson tili bilan bu payg‘ambarning tentakligiga to‘sqinlik qildi.
17.Bu odamlar esa suvsiz buloqlardir, bo‘ron haydagan to‘zon va bulutdirlar. Ular uchun tim qorong‘i zulmat tayyorlab qo‘yilgan.
18.Chunki xato yo‘ldan zo‘rg‘a qochib qutulgan imonlilarni ular dabdabali, devonavor gaplar bilan avrab, nafslariga o‘t tushirib, fisqu fujur havasi bilan qiziqtiradilar.
19.O‘zlari buzg‘unlikning quli bo‘la turib, ularga erkinlik va’da beradilar. Ammo odam nimadan yengilsa, uning quli bo‘ladi.
20.Ular Rabbimiz va Xaloskorimiz Iso Masihni bilib olib, dunyoning qabohatlaridan qochib qutulgan edilar. Agar bundan keyin ular yana shunday ishlarga aralashib, mag‘lub bo‘lsalar, unda so‘nggi ahvollari avvalgi ahvollaridan battar bo‘ladi.
21.Solihlik yo‘lini bilgandan keyin, tan olgan muqaddas amrdan yuz o‘girgandan ko‘ra, bu yo‘lni hech bilmagan ular uchun yaxshiroq bo‘lar edi.
22.Mana bu ishonchli maqol ularga aynan to‘g‘ri keladi:     “It o‘zining qusganiga qaytar”,shuningdek:     “Yuvilgan to‘ng‘iz balchiqda ag‘nagani qaytar”.

2 Peter III
1.Ey sevganlarim, endi sizlarga bu ikkinchi maktubni yozyapman. Bu mavzularni yodingizga solib, sizda pok fikr uyg‘otishga harakat qilmoqdaman.
2.Muqaddas payg‘ambarlarning ilgarigi vaqtlarda aytgan so‘zlarini, shuningdek, Rabbimiz va Xaloskorimiz Isoning O‘z havoriylariga sizlar uchun topshirgan vasiyatini eslab turishingizni istayman.
3.Avvalo shuni bilinglarki, oxirgi kunlarda o‘z nafsiga mahliyo bo‘lib yuradigan hayosiz masxarabozlar paydo bo‘ladi.
4.Ular: “Rabbingizning qaytishi to‘g‘risidagi va’da qani? Mana, ota-bobolarimiz o‘tgandan buyon, hamma narsa avval boshda qanday yaratilgan bo‘lsa, shunday turibdi”, – deb masxara qiladilar.
5.Vaholanki, ular ataylab shuni esdan chiqaradilarki, azalda Xudoning kalomi orqali yeru osmon bunyod bo‘lgan. Yer esa suvdan chiqib, suv bilan yaratilgan.
6.Yana suvdan – to‘fon suvidan qadimgi dunyo mahv bo‘lgan.
7.Hozirgi yeru osmon esa o‘sha ilohiy kalom orqali saqlanib turibdi, Xudo betavfiq odamlar uchun belgilagan hukm va halokat kunigacha yonish uchun tayyor turibdi.
8.Ey sevganlarim, shugina e’tiboringizdan qochmasinki, Xudovand nazarida bir kun ming yil va ming yil bir kun kabidir.
9.Ba’zilar o‘ylaganday, Rabbimiz bergan va’dasini amalga oshirishga imillamayapti. Aksincha, U hech kimning halok bo‘lishini istamay, hamma tavba qilsin, deb sabr-toqat bilan kutib turibdi.
10.Kechasi o‘g‘ri qanday kelsa, Rabbimizning mahshar kuni ham xuddi shunday nogahon kelib qoladi. U kuni osmon gumburlab tamom bo‘ladi, moddiy unsurlar qizib, erib ketadi, yer va unda qilingan har bir ish kulga aylanadi.
11.O‘sha kunda hamma narsa yo‘q bo‘lib ketar ekan, sizlar qanday kishilar bo‘lmog‘ingiz kerak?
12.Xudoning kunida osmon yonib yo‘q bo‘lar, moddiy unsurlar esa qizib, erib ketar ekan, sizlar o‘sha kunni muqaddas yurish-turish, diyonat bilan kutishingiz va shu yo‘sinda uning kelishini tezlashtirishingiz kerak.
13.Chunki Xudoning ahd qilgani bo‘yicha, biz adolat hukm suradigan yangi yer va yangi osmonni kutyapmiz.
14.Buning uchun, ey sevganlarim, modomiki bularni kutyapsiz ekan, Xudo oldida tinch-totuvlik bilan yashab, beg‘ubor va benuqson odamlar bo‘lishga jon kuydiringlar.
15.Sevikli birodarimiz Pavlus ham o‘ziga berilgan donolik bilan sizlarga qanday yozgan bo‘lsa, xuddi shu kabi Rabbimizning sabr-toqatini qutulish fursati deb hisoblanglar.
16.Pavlus hamma maktublarida bu mavzular haqida gapiradi-ku. Ularda tushunish qiyin bo‘lgan ba’zi mavzular borki, johil va sabotsiz kishilar boshqa muqaddas yozuvlarni buzganlaridek, ularni ham buzib talqin qiladilar. Bu esa ularni halokatga yo‘liqtiradi.
17.Ey sevganlarim, bularni oldindan bilar ekansiz, ehtiyot bo‘linglar, yana boshboshdoq odamlarning g‘avg‘osi bilan yo‘ldan ozmanglar, topgan qaroringizdan aynimanglar.
18.Rabbimiz va Xaloskorimiz Iso Masihning inoyatiga tayanib, Uni tanib-bilib borgan sayin rivoj topinglar.     Hozirdan to mangu kungacha Unga shon-shuhrat bo‘lsin! Omin.

1 John I
1.Azaldan bor bo‘lgan Hayot Kalomi borasida biz eshitib tamosho qilgan, ko‘zlarimiz ko‘rgan, qo‘llarimiz sezganini sizlarga ma’lum qilmoqdamiz.
2.Hayot zohir bo‘ldi, Otaning huzuridagi abadiy Hayot bizga zohir bo‘ldi. Biz Uni ko‘rdik va shohid bo‘lib sizlarga bildirmoqdamiz.
3.Sizlar biz bilan munosabatda bo‘linglar, deb mana shu ko‘rib eshitganlarimizdan sizlarni xabardor qilmoqdamiz. Biz esa Ota bilan va Uning O‘g‘li Iso Masih bilan munosabatdamiz.
4.Bularni sizlarning shodligingiz tugal bo‘lishi uchun yozyapmiz.
5.Masihdan eshitib, sizlarga bildirayotgan xabarimiz shuki, Xudo – nur, Unda hech qanday qorong‘ilik yo‘q.
6.Agar U bilan aloqa qilamiz, deb qorong‘ilikda yursak, yolg‘on gapirib, haqiqatga xilof ish qilgan bo‘lamiz.
7.Biroq Uning O‘zi nurda bo‘lgani kabi, biz ham nurda yursak, bir-birimiz bilan aloqa qilamiz va Uning O‘g‘li Isoning qoni bizni har qanday gunohdan pok qiladi.
8.Agar gunohimiz yo‘q desak, o‘z-o‘zimizni aldagan bo‘lamiz va ko‘nglimizda haqiqat bo‘lmaydi.
9.Agar gunohlarimizni e’tirof etsak, Xudo gunohlarimizdan o‘tadi va bizni har turli nohaqlikdan forig‘ qiladi. Chunki U O‘z so‘zida sodiq va adolatlidir.
10.Agar gunoh qilganimiz yo‘q desak, Xudoni yolg‘onchi qilib qo‘ygan bo‘lamiz va qalbimizdan Uning kalomi joy olmaydi.

1 John II
1.Ey farzandlarim, bularni shuning uchun yozyapmanki, sizlar gunoh qilmanglar. Bordiyu birortamiz gunoh qilib qo‘ysak, Otaning oldida odil homiymiz – Iso Masih bor.
2.Uning O‘zi yolg‘iz bizning gunohlarimiznigina emas, balki butun dunyoning gunohlarini yuvish uchun qurbon bo‘ldi.
3.Agar biz Uning amrlariga rioya qilsak, Uni bilib olganimizga amin bo‘lamiz.
4.Uni bilaman deb turib, Uning amrlariga rioya qilmagan kishi yolg‘onchi bo‘ladi, unda haqiqat yo‘q.
5.Kimki Masihning kalomiga rioya qilsa, u kishida Xudoning sevgisi haqiqatan kamolga yetgan bo‘ladi. Biz Xudo bilan bir tan ekanimizni ana shundan bilib olamiz.
6.Xudo bilan bir tanman, degan kishi Masih yurganday yurmog‘i shart.
7.Ey mahbublarim, sizlarga yangi amrni emas, balki o‘zingiz dastlab qabul qilgan qadimgi amrni yozyapman. Qadimgi amr – sizlar eshitgan Xudo kalomi.
8.Shu bilan birga, yangi amrni yozyapman desam ham bo‘ladi, zero qorong‘ilik o‘tib, haqiqiy nur hozirdan porlamoqda. Bu haqiqat Masihda ham, sizlarda ham ochiq ko‘rinmoqda.
9.Kimki nurda yuribman desa-yu, lekin birodaridan nafratlansa, u hali ham qorong‘ilikdadir.
10.Kimki birodarini sevsa, u nur ichida yashaydi va qoqinishga yo‘l qo‘ymaydi.
11.Ammo birodaridan nafratlangan kishi qorong‘ilikda bo‘ladi. U qorong‘ilikda yuradi-yu, qayerga borayotganini bilmaydi; chunki qorong‘ilikda uning ko‘zlari ko‘r bo‘lgan.
12.Ey farzandlarim, sizlarga yozyapman:     Masih nomi tufayli gunohlaringiz kechirilgan.
13.Ey otalar, sizlarga yozyapman:     Azaldan bor Bo‘lganni bildingizlar.     Ey yigitlar, sizlarga yozyapman:     Yovuz shayton ustidan g‘olib chiqdingiz.     Ey bolalar, sizlarga yozyapman:     Sizlar Otamiz Xudoni tanib oldingiz.
14.Otalar, sizlarga yozdim:     Siz azaldan bor Bo‘lganni tanib oldingiz.     Yigitlar, sizlarga yozdim:     Sizlar baquvvatsizlar,     Xudo kalomini dilingizda saqlayotirsiz,     Yovuz shayton ustidan g‘olib chiqdingizlar.
15.Dunyoga va undagi narsalarga muhabbat qo‘ymanglar. Kim dunyoga muhabbat qo‘ysa, uning qalbidan Otaning muhabbati joy olmaydi.
16.Chunki dunyoga xos har bir narsa – tana nafsi, hirsli ko‘zlar, maishatga oid kibr-havo Otadan emas, balki dunyodandir.
17.Dunyo ham, uning nafsi ham o‘tib ketadi. Lekin Xudoning irodasini bajo keltirgan kishi abadiy yashaydi.
18.Ey farzandlarim, dunyoning so‘nggi damlari keldi! Dajjol kelishini eshitgansizlar, hozirdanoq ko‘p dajjollar paydo bo‘ldi. Ana shundan biz so‘nggi damlarni yashayotganimizni bilamiz.
19.Ular o‘zimizning oramizdan chiqdilar, lekin ular bizga qarashli emas. Agar bizga qarashli bo‘lganlarida edi, biz bilan qolgan bo‘lar edilar. Ular bizdan ayrilib ketdilar, ma’lum bo‘ldiki, hammasi ham bizga qarashli emas.
20.Sizlar hammasini bilasizlar, chunki siz tabarruk Masihning Ruhiga egasizlar.
21.Men buni, haqiqatni bilmaydilar, deb yozayotganim yo‘q. Aksincha, sizlar haqiqatni bilasizlar, shuningdek, har qanday yolg‘on haqiqatdan paydo bo‘lmasligini bilasizlar.
22.Agar Isoning Masihligini inkor etuvchi yolg‘onchi bo‘lmasa, unda yolg‘onchi kim? Ota va O‘g‘ilni kim inkor etsa, dajjol o‘shadir.
23.Kimda-kim O‘g‘ilni inkor etsa, unda Ota yo‘q. Kimda-kim O‘g‘ilni tan olsa, unda Ota ham bor.
24.Sizlar azaldan eshitgan kalomni dilingizda saqlanglar. Agar azaldan eshitgan kalom dilingizda saqlansa, sizlar ham O‘g‘il, ham Ota bilan bir tan bo‘lasizlar.
25.Masihning bizlarga bergan va’dasi ana shu, ya’ni abadiy hayotdir.
26.Bularni sizlarni yanglishtiradiganlar borligi uchun yozdim.
27.Holbuki, sizlar Masihning Ruhini qabul qilgansizlar. Uning Ruhi ichingizda yashayotgani uchun, sizlarga hech kimning biror narsa o‘rgatishiga ehtiyoj yo‘q. Masihning Ruhi haqiqiy, soxta emas. U sizlarga hamma narsani o‘rgatadi. Masih sizlarga o‘rgatganidek, U bilan aloqada bo‘lib yashanglar.
28.Ha, farzandlarim, endi Masih bilan aloqada bo‘lib yashanglar, toki U olamga qaytib kelganda dadil bo‘laylik, Uning oldida uyatga qolmaylik.
29.Agar Uning solih ekanligini bilar ekansizlar, shuni ham bilinglarki, to‘g‘ri ish qilgan har bir kishi Uning farzandidir.

1 John III
1.Qaranglar, Otamiz bizni bolalarim deb, qanday buyuk bir muhabbat ko‘rsatdi! Haqiqatan ham, biz Uning bolalarimiz. Dunyo Otamizni tanimagani uchun, bizni ham tanimayapti.
2.Ey mahbublarim, hozir biz Xudoning bolalari bo‘lsak-da, kelajakda nima bo‘lishimiz hanuz noaniq. Faqat shuni bilamizki, Iso Masih zohir bo‘lganda, biz U singari bo‘lamiz; U qanday bo‘lsa, shunday holda ko‘ramiz.
3.Masihga bunday umid bog‘lagan har bir kishi o‘zini poklaydi, chunki Masih pokdir.
4.Gunoh qiluvchi har bir kishi qonunbuzar bilan tengdir. Gunoh – qonunsizlik demakdir.
5.Masih esa gunohlarimizni aritish uchun paydo bo‘lganini bilasizlar. Unda gunoh yo‘q.
6.Masih bilan bir tan bo‘lgan hech kimsa gunoh qilmaydi. Kim gunoh qilib yursa, Uni ko‘rmagan ham, tanimagan ham.
7.Ey farzandlarim, hech kim sizlarni aldamasin. Masih qanday solih bo‘lsa, to‘g‘ri ish qiluvchi kishi ham U singari solihdir.
8.Gunoh qiluvchi kishi esa iblis zotidir. Chunki dastlab iblis gunoh qilgan. Xudoning O‘g‘li esa iblisning ishlarini barbod qilmoq uchun paydo bo‘ldi.
9.Xudodan tug‘ilgan hech bir kishi gunoh qilmaydi, chunki Xudoning urug‘i uning ichida qoladi. U Xudodan tug‘ilgani uchun gunoh qila olmaydi.
10.Kimda-kim to‘g‘ri ish qilmasa, birodarini sevmasa, u Xudo zotidan emas. Xudoning bolalari ham, iblisning bolalari ham shundan bilinadi.
11.Boshda sizlar Masihdan eshitgan vasiyat shu: bir-birimizni sevaylik!
12.O‘z ukasini qatl qilgan iblis zoti Qobilga o‘xshamaylik. Qobil ukasini nima uchun o‘ldirdi? Chunki uning ishlari qabih, ukasining ishlari esa solih edi.
13.Ey birodarlarim, agar dunyo sizdan nafratlanayotgan bo‘lsa, hayratlanmanglar.
14.Biz o‘lim holatidan hayotga o‘tganimizni bilamiz, chunki biz birodarlarimizni sevamiz. Kimki birodarini sevmasa, o‘lim holatida qoladi.
15.Birodaridan nafratlangan har qanday kishi qotildir. Hech bir qotil esa abadiy hayotga ega bo‘lmasligini bilasizlar.
16.Masih bizlar uchun jonini fido qildi, ana shundan biz muhabbatni bildik. Biz ham birodarlarimiz uchun jonimizni berishga burchlimiz.
17.Agar biror kishi farovon hayot kechirayotgan bo‘lsa-yu, birodarini muhtojlik holatida ko‘rib turib, ko‘nglini tosh qilsa, qanday qilib u odamda Xudoning sevgisi joy oladi?
18.Ey farzandlarim, biz so‘z yoki til bilangina emas, balki amalda va haqiqatda sevishimiz lozim.
19.Shu tariqa biz haqiqat ahli ekanimizga ishonch hosil qilamiz va Xudo oldida ko‘nglimiz xotirjam bo‘ladi.
20.Agarda ko‘nglimiz bizni ayblasa, Xudo ko‘nglimizdan ulug‘ ekanini bilamiz. Chunki U hamma narsani aniq biladi.
21.Ey mahbublarim, agar vijdonimiz bizni qiynamasa, Xudo oldida dadil bo‘lamiz
22.va Undan nimaiki so‘rasak, U beradi. Chunki biz Uning amrlarini bajo keltirib, Unga maqbul bo‘lgan ishlarni qilayotirmiz.
23.Ilohiy amr – Xudoning O‘g‘li Iso Masihga ishonishdan va xuddi Iso Masih buyurganidek, bir-birimizni sevishdan iborat.
24.Kim Xudoning amrlarini bajo keltirsa, u Xudo bilan bir tan, Xudo ham u bilan bir tan bo‘ladi. Xudo vujudimizda yashayotganini shundan bilamizki, U bizga O‘z Ruhini berdi.

1 John IV
1.Ey mahbublarim, har qanday ruhga inonavermangiz. Xudodan bo‘lgan-bo‘lmaganligini bilish uchun ruhlarni sinovdan o‘tkazingiz. Chunki dunyoda ko‘pgina soxta payg‘ambarlar paydo bo‘lgan.
2.Odam vujudi bilan dunyoga kelgan Iso Masihni tan oluvchi har bir ruh Xudodandir. Xudoning Ruhini shundan taniysizlar.
3.[Odam vujudi bilan dunyoga kelgan] Iso Masihni tan olmovchi har qanday ruh Xudodan emas. Bu – dajjolning ruhi. Dajjol kelishini sizlar eshitgan edingizlar. Mana, hozirdan u dunyodadir.
4.Ey farzandlarim, sizlar Xudodansizlar va soxta payg‘ambarlarni yengdingizlar. Chunki ichingizdagi Ruh dunyoda hukm surayotgan ruhdan ustundir.
5.Ular bu dunyodan, ularning gapi ham bu dunyoga oid, shuning uchun dunyo ularni tinglaydi.
6.Bizlar esa Xudodanmiz, kim Xudoni tanisa, u bizni tinglaydi. Xudodan bo‘lmagan bizni tinglamaydi. Ana shundan biz haqiqat ruhini va aldash ruhini taniymiz.
7.Ey mahbublarim, bir-birimizni sevaylik. Chunki sevgi Xudodandir. Har bir sevuvchi kishi Xudodan tug‘ilgan va Xudoni taniydi.
8.Sevmaydigan kishi Xudoni tanigani yo‘q. Chunki Xudoning O‘zi sevgidir.
9.Xudo bizga bo‘lgan muhabbatini ochiq ko‘rsatdi: U yagona O‘g‘lini dunyoga yuborib, U orqali bizga hayot bag‘ishladi.
10.Biz Xudoni sevmagan edik, U bizni sevdi va O‘z O‘g‘lini gunohlarimizni yuvish uchun qurbonlik qilib yubordi. Ana, bu muhabbatdir!
11.Ey mahbublarim, Xudo bizni shunday sevganiga yarasha, bizlar ham bir-birimizni sevishimiz qarzdir.
12.Hech kim hech qachon Xudoni ko‘rgan emas. Agar bir-birimizni sevsak, Xudo bizning ichimizda qoladi va Uning muhabbati bizda kamol topadi.
13.Uning bizga bergan Ruhi orqali bilamizki, Xudo biz bilan, biz Xudo bilan bir tanmiz.
14.Ota O‘z O‘g‘lini dunyoning Xaloskori qilib yubordi, buni biz ko‘rdik va guvohlik beramiz.
15.Agar kim Isoni Xudoning O‘g‘li deb tan olsa, Xudo u bilan, u Xudo bilan bir tan bo‘lib yashaydi.
16.Xudo bizga naqadar muhabbat qo‘yganini bilamiz va bunga imonimiz komil.     Xudo sevgidir. Sevgini diliga jo qilgan kishi Xudo bilan bir tan bo‘lib yashaydi, Xudo ham uning vujudida yashaydi.
17.Shu tariqa sevgi dilimizda kamol topadi va qiyomatda so‘roq bo‘lganda dadil bo‘lamiz. Chunki biz bu dunyoda Masih yashaganday yashaymiz.
18.Sevgida qo‘rquv yo‘q, aksincha, komil sevgi qo‘rquvni quvib chiqaradi. Qo‘rqoq kishida sevgi kamolotga yetmagan, chunki qo‘rquv jazo tushunchasi bilan bog‘liqdir.
19.Biz Uni sevaylik, chunki avval U bizni sevdi.
20.Agar biror kishi “Xudoni sevaman” desa-yu, birodaridan nafratlansa, u yolg‘onchidir. Ko‘rib turgan birodarini sevmasa, ko‘rmagan Xudoni qanday seva olar ekan?!
21.Kim Xudoni sevsa, birodarini ham sevmog‘i lozim, degan amrni biz Masihdan olganmiz.

1 John V
1.Iso Masihdir deb ishongan har bir kishi Xudodan tug‘ilgan. Otani sevgan har bir kishi bolasini ham sevadi.
2.Agar Xudoni sevsak va Uning amrlariga amal qilsak, Uning bolalarini ham sevishimiz shaksizdir.
3.Xudoni sevish – Uning amrlarini bajo keltirish demakdir. Xudoning amrlari esa og‘ir emas;
4.chunki Xudoning har bir farzandi dunyoni yengadi. Mana shu bizning imonimiz dunyo ustidan g‘olib chiqdi.
5.Iso Xudoning O‘g‘li deb inongan kishidan boshqa kim ham dunyoni yenga olardi?!
6.Iso Masih suv va qon bilan keldi. U faqat suv bilan emas, suv va qon bilan keldi. Ruh esa U haqda guvohlik beradi, chunki Ruh haqiqatdir.
7.Shunday qilib [osmonda uchtasi guvohlik beradi: Ota, Kalom va Muqaddas Ruh. Bu uchovi bir.
8.Yerda ham] uchtasi guvohlik beradi: Ruh, suv va qon. Bu uchovi bir.
9.Garchi insonlarning guvohligini qabul qilsak-da, ammo Xudoning guvohligi undan muhimroq, bu esa Xudoning O‘z O‘g‘li haqida bergan guvohligidir.
10.Kim Xudoning O‘g‘liga inonsa, u o‘z yuragida Xudoning guvohligiga egadir. Xudoga inonmagan, ya’ni Uning O‘z O‘g‘li haqida bergan guvohligiga inonmagan kishi Xudoni yolg‘onchi qilib qo‘ygan bo‘ladi.
11.Xudoning guvohligi shundan iboratki, Xudo bizlarga abadiy hayot berdi. Bu hayot esa Uning O‘g‘lida mujassamdir.
12.Kim Xudoning O‘g‘liga ega bo‘lsa, hayotga egadir. Kim Xudoning O‘g‘liga ega bo‘lmasa, hayotga ega emas.
13.Men bularni sizlar abadiy hayotga egaligingizni bilinglar, deb yozdim. Chunki sizlar Xudoning O‘g‘li nomiga imon keltirgansizlar.
14.Biz Xudo huzuriga dadillik bilan kiramiz, chunki bilamizki, Xudoning irodasiga ko‘ra bir nima tilasak, U bizga quloq soladi.
15.Agar Xudo tilaklarimizni tinglayotganini bilsak, tilaklarimiz bajo bo‘lganini ham bilamiz.
16.Agar biror kishi birodarining gunoh qilayotganini ko‘rsayu, bu gunoh  abadiy o‘limga sabab bo‘lmasa, u uchun ibodat qilsin. Uning ibodati tufayli birodariga hayot bag‘ishlanadi. Men buni gunohi  abadiy o‘limga sabab bo‘lmaydiganlar uchun aytyapman.  Abadiy o‘limga sabab bo‘ladigan gunoh ham bor. Bunday gunoh uchun ibodat qiling, demayapman.
17.Har qanday yomonlik gunohdir, ammo hamma gunoh ham  abadiy o‘lim bilan tugamaydi.
18.Xudodan tug‘ilgan har bir odam gunoh qilmasligini bilamiz. Xudoning O‘g‘li uni O‘z panohida asraydi, yovuz shayton unga tegmaydi.
19.Bilamizki, bizlar Xudodanmiz, butun dunyo esa yovuz shaytonning hukmidadir.
20.Yana shuni ham bilamizki, Xudoning O‘g‘li kelib, Haqni tanishimiz uchun bizga aql-idrok berdi. Biz Haq bilan, Uning O‘g‘li Iso Masih bilan bir tanmiz. U Haq Taolo va abadiy hayotdir.
21.Ey farzandlarim, butlardan saqlaninglar.     Omin.

2 John I
1.Xudo tanlab olgan aziz xonim bilan uning bolalariga salom! Men – mo‘ysafid sizlarni chin yurakdan sevaman, mengina emas, haqiqatni bilib olganlarning hammasi ham shunday sevadi.
2.Zero haqiqat bizning dilimizga jo bo‘lgan va to abad bizlar bilan bo‘ladi.
3.Otamiz Xudo va Otaning O‘g‘li – Rabbimiz Iso Masih bergan inoyat, marhamat va tinchlik sizlarga doim yor bo‘lgay, sizlarni haqiqat va muhabbat yo‘liga yo‘naltirgay.
4.Ey xonim, Otamizning bizga buyurganiga ko‘ra, sening bolalaringdan bir nechtasi haqiqat yo‘lidan borayotganlarini ko‘rib, juda ham xursand bo‘ldim.
5.Endi sendan iltimos qilaman, bir-birimizni sevaylik. Senga yangi amr yozayotganim yo‘q, bu azaldan bizlar qabul qilgan amr.
6.Muhabbat – Xudoning amrlariga amal qilishimiz degani. Ilohiy amrning mohiyati esa, boshdan eshitganingizdek, muhabbatga amal qilishimizdan iborat.
7.Vaholanki, inson vujudiga kirgan Iso Masihni tan olmovchi ko‘p aldamchilar jahonning har tarafiga yoyilib ketganlar. Eng katta aldamchi – dajjol ham bular qatorida turadi.
8.Qilgan mehnatimizning mahsulini yo‘qotmaslik va hamma mukofotni olish uchun o‘zingizga ehtiyot bo‘lingiz.
9.Haddidan oshgan, Masih ta’limotidan uzoqlashgan har qanday odamda Xudo yo‘q. Bu ta’limotga amal qilgan kishi esa Otaga ham, O‘g‘ilga ham ega bo‘ladi.
10.Agar biror kishi oldingizga kelib bu ta’limotni o‘rgatmasa, uni uyingizga kiritmanglar, unga salom ham bermanglar.
11.Chunki unga salom bergan kishi uning yomon ishlarida ishtirok etgan hisoblanadi.
12.Sizlarga yozadigan ko‘p gaplarim bor edi-yu, ammo qog‘ozu siyoh bilan yozishni istamadim. Sizlarning shodligingiz tugal bo‘lsin, deb men oldingizga borib yuzma-yuz gaplashish umididaman.
13.Xudo tanlagan singlingning bolalari senga salom yo‘llayaptilar.     Omin.

3 John I
1.Chin ko‘ngildan sevadigan aziz do‘stim Gayga men – mo‘ysafiddan salom!
2.Mahbubim, sening joning huzur topgandek, yana har jihatdan huzur topib, sog‘-salomat bo‘lishingni tilayman.
3.Birodarlarimizdan bir nechtasi kelib, sening haqiqatga sodiq qolganing to‘g‘risida guvohlik berishdi, bunga men haddan tashqari sevindim. Chindan ham sen haqiqat yo‘lidan borayotirsan.
4.Men uchun farzandlarimning haqiqat yo‘lidan borayotganlarini eshitishdan ulug‘roq bir sevinch yo‘q.
5.Mahbubim, sen begona birodarlarimizga sidqidildan xizmat qilib yuribsan.
6.Ular imonlilar jamoati oldida sening mehribonchiligingni ko‘kka ko‘tarishdi. Sen ularni Xudoga munosib tarzda yo‘lga otlantirsang, yaxshi ish qilgan bo‘lasan.
7.Chunki ular majusiylardan hech yordam qabul qilmasdan, Iso Masih nomi uchun yo‘lga tushgan edilar.
8.Binobarin, haqiqat yo‘lida xizmat qiluvchilarning mehnatida qatnashish, bunday odamlarni qo‘llab-qo‘ltiqlash bizning burchimizdir.
9.Men imonlilar jamoatiga ba’zi narsalarni yozgan edim. Ammo ularning oralarida o‘zini katta tutayotgan Diotref bizlarni qabul qilmayotir.
10.Agar kelsam, uning qilmishlarini fosh etaman. U biz haqimizda yomon gap tarqatib, nomimizga isnod keltirib yuribdi-ku. Bu bilan ham kifoyalanmay, boshqa birodarlarni o‘zi qabul qilmayapti, qabul qilmoqchi bo‘lganlarga esa to‘sqinlik qilyapti va hatto ularni jamoatdan quvib chiqaryapti.
11.Ey mahbubim, sen yomonlikni tanqid qil, yaxshilikka taqlid qil. Yaxshilik qiluvchi Xudoning farzandidir. Yomonlik qiluvchi Xudoni ko‘rgan emas.
12.Dimitriyning qadr-qimmatiga hamma guvoh, haqiqatning o‘zi ham guvohdir. Biz bunga o‘z guvohligimizni qo‘shamiz, bizning guvohligimiz to‘g‘ri ekanini o‘zing bilasan.
13.Senga yozadigan ko‘p gaplarim bor edi-yu, ammo siyohu qalam bilan yozishni xohlamadim.
14.Yaqinda seni ko‘rish umididaman, o‘sha vaqtda yuzma-yuz gaplashamiz.
15.Tinch-omon bo‘lgil. Do‘stlar senga salom yo‘llayaptilar. U yerdagi do‘stlarimga nomma-nom salom aytib qo‘y.     Omin.

Jude I
1.Men, Iso Masihning quli va Yoqubning ukasi Yahudo, Otamiz Xudo chorlagan va Iso Masih saqlayotgan Xudo azizlariga salom aytaman.
2.Sizlarga marhamat, tinchlik va muhabbat ko‘paysin.
3.Ey sevganlarim, mushtarak najotimiz haqida yozishga g‘ayratim ko‘p bo‘lgan. Xudo bu imonni o‘z azizlariga umrbod omonatga topshirgan, men esa sizni shu yo‘lda yana jonkuyarlik bilan kurashishga undamoqni lozim ko‘rdim.
4.Chunki ba’zi betavfiq odamlar sizning orangizga o‘g‘rincha kirib olganlar. Bular Xudoning inoyatidan buzuqlik qilishda foydalanadi, yagona Ega Xudoni va Rabbimiz Iso Masihni esa rad qiladilar. Ularning jazosi azaldanoq yozilgan.
5.Siz hamma narsani bilsangiz ham, esingizga tushirmoqchiman: Xudovand Isroil xalqini Misr yeridan, asirlikdan qutqarib, keyin imonsizlarni halok qilgan edi.
6.Shuningdek, qadr-qimmatini saqlamay, o‘z makonini tashlab ketgan farishtalarni Xudovand buyuk qiyomat kunigacha zanjirband qilib, abadiy qorong‘i-zimistonga qamab qo‘ygan.
7.Ularga o‘xshab, fahshbozlikka va notabiiy shahvoniy hirsga berilgan Sado‘m va G‘amo‘ra shaharlari, shuningdek, atrofdagi barcha shaharlar ham abadiy o‘t bilan kuydirilib, boshqalarga o‘rnak bo‘ldi.
8.Endi shu tariqa o‘z badanlarini harom qiluvchi, ilohiy hokimiyatni rad qiluvchi, samoviy mavjudotlarni haqorat qiluvchi xayolparastlar paydo bo‘ldi.
9.Hatto bosh farishta Mikoil Muso payg‘ambarning jasadi haqida iblis bilan bahslashganda, iblisni qarg‘ashga jur’at etolmay, faqat: “Rabbim sening adabingni bersin”, – degan edi.
10.Ammo bu odamlar aqliga sig‘dirolmagan hamma narsani yomonlaydilar. Qolaversa, ular ongsiz hayvonlarday tabiatan nimani uqsalar, bundan halokatga yo‘liqadilar.
11.Ularning holiga voy! Ular Qobilning yo‘lidan bormoqdalar. Ular Bal’om kabi manfaatparastlik tuzog‘iga ilinganlar. Ular Qo‘rahga o‘xshab isyon qilib, halokatga uchraydilar.
12.Sevgi kechalaringizda sizlar bilan birga uyalmasdan yeb-ichadigan bu odamlar qora bir dog‘dir. Ular faqat o‘zlarini semirtiradigan cho‘ponlar, shamolda uchib yuradigan yomg‘irsiz bulutlardir. Ular tomiri bilan yulib tashlangan, mevasini tugmagan, ikki marta o‘lgan kuzgi daraxtlardir.
13.Ular dengizning jo‘shqin to‘lqinlariday o‘zining qabohatlarini atrofga sachratadilar. Ular adashgan yulduzlardir. To abad ularga qop-qorong‘i zulmat tayyorlab qo‘yilgan.
14.Odam Atoning yettinchi avlodi bo‘lgan Hano‘x ham bu odamlar haqida karomat qilib shunday degan:     “Xudovand son-sanoqsiz azizlari bilan kelib,
15.Butun odamzod ustidan hukm qilgay.     U fosh qilgay oralaridagi barcha gunohkorlaru,     Xudodan qo‘rqmay yomonlik qiluvchi     Barcha betavfiqu shakkoklarni”.
16.Bular – o‘z taqdiridan norozi noluvchilar. Ular faqat o‘z nafsini o‘ylab ish qiladilar, dabdabali gaplar va tilyog‘lamalik bilan odamlarning ko‘nglini ovlaydilar.
17.Ey sevganlarim, boshda Rabbimiz Iso Masihning havoriylari tomonidan aytilgan so‘zlarni esdan chiqarmanglar.
18.Ular sizlarga: “Oxirgi zamonlarda o‘z nafsiga mahliyo, Xudodan qo‘rqmas masxarabozlar paydo bo‘ladi”, – deb aytishgan edi.
19.Mana bular judolik soluvchi, moddiyatga qul, Muqaddas Ruhdan mahrum odamlardir.
20.Sizlar esa, ey sevganlarim, azizu muqaddas imoningizni ibrat qilib, rivoj topinglar, Muqaddas Ruh ilhomi bilan ibodat qilinglar.
21.Abadiy hayot uchun Rabbimiz Iso Masihning marhamatiga ko‘z tutib, o‘zingizni Xudoning mehr-muhabbati soyasida saqlanglar.
22.Ba’zi ikkilanuvchi kishilarga mulohaza bilan shafqat qilinglar.
23.Boshqalarni esa olovdan olib chiqqandek, tavakkal qilib qutqarib qolinglar. Yana ba’zilarni shafqat va qo‘rquv bilan fosh qilib, ularning tanasi bulg‘agan kiyimdan ham hazar qilinglar.
24.Sizlarni yiqilishdan saqlab qolishga,     O‘zining ulug‘vor huzurida bekamu ko‘st va     Shod-xurram qilib turg‘izishga qodir bo‘lgan
25.Yakkayu-yagona, donishmand Najotkorimiz Xudoga     Iso Masih orqali azaldan, hozir va to abad     Shon-sharaf, ulug‘vorlik, kuch-qudrat va saltanat bo‘lsin! Omin.

Romans I
1.Xudoning Injil Xushxabarini yetkazmoqqa maxsus saylangan va havoriylikka chorlangan Iso Masihning quli – Pavlusdan salom.
2.Xudo qadimdanoq o‘z payg‘ambarlari orqali muqaddas yozuvlarda bashorat qilganidek, ushbu Xushxabar Uning O‘g‘li haqidadir.
3.Iso Masih jisman Dovud zurriyoti esa-da,
4.ruhan ilohiylik kasb etadi. U qaytadan tirilib, Xudoning O‘g‘li ekanini qudratli ravishda namoyon qildi.
5.Shunday qilib, Rabbimiz Iso Masih nomidan barcha xalqlarni imonga bo‘ysundiraylik, deb Xudo Uning ismi haqi bizga inoyat qildi hamda havoriylikni ato etdi.
6.Iso Masih da’vat etgan sizlar ham o‘sha xalqlardansizlar.
7.Xudo sevgan va muqaddas bo‘lishga chaqirgan barcha Rimda yashovchilarga Otamiz Xudodan va Rabbimiz Iso Masihdan inoyat va tinchlik bo‘lsin.
8.Eng avvalo, imoningiz shuhrati butun dunyoga taralayotganini ko‘rib, Iso Masih sharofati ila barchangiz uchun Xudoyimga shukr aytaman.
9.Xudo menga shohiddirki, men Uning O‘g‘lining Xushxabarini targ‘ib etishda sidqidildan xizmat qilibgina qolmasdan, uzluksiz ibodatlarimda sizlarni xotirlaydirman.
10.Xudo xohlasa, nihoyat yoningizga borish nasib etsin, deb toat-ibodatdaman.
11.Mustahkamlanishingiz uchun sizlarga biron ruhiy in’om baxsh etay, deb sizlarni ko‘rishni ko‘p orzu qilaman.
12.Yana to‘g‘risi, ko‘rishganimizda sizning ham, mening ham imonimiz bir ekanidan o‘zaro jasorat topamiz, demoqchiman.
13.Ey birodarlar, boshqa xalqlarda bo‘lgani kabi, sizlarda ham men tufayli biror natija bo‘lsin, deb ko‘p daf’a yoningizga kelishni niyat etganim, lekin hozirgacha qarshiliklarga duch kelganimdan bexabar qolishingizni istamayman.
14.Men yunonlaru varvarlar, olimlaru johillar oldida qarzdorman.
15.Shunday qilib, Rimdagi sizlarga ham qo‘limdan kelganicha, Injil Xushxabarini yetkazishga tayyorman.
16.Har holda men Injildan or qilmayman. Avvalo yahudiy, so‘ng turli xalqdan imon keltirgan har bir kishi uchun Injil Xudoning xaloskorlik qudratini yetkazuvchi Xushxabardir.
17.Bu Xushxabarning mag‘zi shuki, Xudo O‘zi gunohkorni oqlaydi. Bu oqlash esa faqatgina imon orqali sodir bo‘ladi.  Tavrotda yozilganidek: “Imoni bilan oqlangan kishi hayot bo‘lur”.
18.Nohaqlik qilib haqiqatni oyoq osti qilayotgan barcha betavfiq va fosiq insonlarga ko‘kdan Xudoning g‘azabi to‘kilishga tayyor.
19.Xudo haqida nimaiki bilish mumkin bo‘lsa, ularga ravshandir; Xudoning O‘zi ularga zohir etgan.
20.Uning ko‘rinmas xususiyatlari, ya’ni abadiy qudrati va ilohiyoti, O‘z ijod mahsuliyu borliqni yaratganidan anglashiladi va ochiq ko‘rinib turadi. Shunday qilib, ularning uzrlari yo‘q.
21.Chunki ular Xudoni idrok etganlari holda, Uni Xudo sifatida ulug‘lamadilar va Unga shukrona aytmadilar. Buning o‘rniga bema’ni xayollarga berilib, ularning befarosat didu diliga zulmat tushdi.
22.O‘zlarini aqlli bilib, aqldan noqis bo‘lib qoldilar.
23.Mangu barhayot Xudoning ulug‘vor jamolini ular dunyodan o‘tkinchi inson, qush, chorva, sudraluvchi suratidagi butlarga almashtirdilar.
24.Shuning uchun Xudo ularni o‘z yuraklaridagi chirkin ehtiroslari og‘ushida qoldirdi. Ular bir-birining badanlarida behayolik qilib, tubanlashib ketdilar.
25.Xudoning haqiqatini yolg‘on bilan almashtirib, Xoliq o‘rniga maxluqqa sig‘inib topindilar. Xoliqi olamga esa abadiy shon-sharaflar bo‘lsin! Omin.
26.Shu sababdan Xudo ularni behayo ehtiroslarga topshirdi. Ularning xotinlari tabiiy aloqani g‘ayritabiiy aloqa bilan almashtirdilar.
27.Shunga o‘xshab, erkaklar ham ayol bilan tabiiy aloqani tashlab, bir-biriga shahvoniy munosabatni qizitdilar. Erkak bilan erkak sharmandagarchilik qilib, buzuqliklariga yarasha jazoni o‘zlaridan oldilar.
28.Xudoni tan olishni lozim ko‘rmaganlari uchun, Xudo ularni buzuq fikrga, lozim bo‘lmagan ishlarni qilishga giriftor qildi.
29.Ular har turli haqsizlik, zino, yovuzlik, tamagirlik va gina-kuduratga to‘lib, hasadgo‘ylik, qotillik, janjalkashlik, firibgarlik va badfe’llikka mukkasidan ketgandirlar.
30.Ular tili achchiq, tuhmatchi, xudobezor, dilozor, kibrli, mag‘rur, badniyat, ota-onaga itoatsiz,
31.andishasiz, bevafo, iltifotsiz, murosasiz va berahmdirlar.
32.Bunday harakat qiluvchilar o‘limga sazovor, degan Xudoning adolatli hukmini ular bilgan holda, nafaqat bu ishlarni o‘zlari qiladilar, balki bu ishlarni qiluvchilarni qo‘llab-quvvatlaydilar.

Romans II
1.Shuning uchun bilki, ey hukm qiluvchi kishi, sen kim bo‘lishingdan qat’i nazar, uzring qabul qilinmaydi. Sen boshqa odamni hukm etish barobarida o‘zingni ham mahkum etasan. Chunki, ey hukmlovchi, o‘zing ham shu ishlarni qilyapsan-ku!
2.Bunday ishlar qilib yurganlarni Xudo mahkum qilishda haqli ekanini bilamiz.
3.Ayni ishlarni o‘zing qila turib, shunday ishlarni qiluvchilarni hukm etsang, Xudoning hukmidan qochib qutulaman, deb o‘ylaysanmi, ey odam?
4.Yoki Xudoning muruvvati seni tavbaga keltirishini bilmay, Uning iltifoti, muloyimligi va sabrining cheksizligiga beparvo qaraysanmi?
5.Mana, sen sarkash va tavba qilmovchi qalbing tufayli Xudoning odil hukmi amalga oshajak qahr-g‘azab kunigacha o‘zingga-o‘zing g‘azab to‘plab yuribsan-ku.
6.Xudo har kimni qilmishiga yarasha taqdirlaydi.
7.Yaxshi ishda qunt qilib, ulug‘ qadriyatni va mangulikni izlaganlarga U abadiy hayot ato etadi.
8.Ammo xudbinlik qilib, haqiqatga bo‘ysunmay, haqsizlik payidan bo‘lganlarga qahru g‘azabini sochadi.
9.Avvalo yahudiy, so‘ng o‘zga xalq kishisi bo‘lib yomonlik qiluvchi har bir bandaning jonini U qiynoq va qayg‘uga soladi.
10.Avvalo yahudiy, so‘ng o‘zga xalq kishisi bo‘lib yaxshilik qiluvchi har bir bandaga esa izzat, hurmat va esonlik nasib etadi.
11.Zeroki, Xudo yuz-xotir qilib o‘tirmaydi.
12.Ilohiy Qonunni bilmay turib gunoh qilganlar Qonundan tashqari halok bo‘ladilar.  Ilohiy Qonunni bila turib gunoh qilganlar esa qonuniy ravishda jazolanadilar.
13.Chunki Xudo Qonunni eshitganlarni emas, balki bajo keltirganlarni oqlaydi.
14.Ilohiy Qonuni yo‘q xalqlar o‘z-o‘zlaridan bu Qonunda buyurilgandek qilganlarida, ular Ilohiy Qonunga ega bo‘lmay turib, o‘zlari uchun o‘zlari qonundirlar.
15.Bu bilan ular Ilohiy Qonunning talablari o‘z yuraklarida yozilganini ko‘rsatadilar. Ularning vijdoni hamda biri ikkinchisini goh qoralab, goh oqlovchi fikrlari bunga guvohdir.
16.Men targ‘ib etayotgan Injil Xushxabariga ko‘ra, Xudo Iso Masih orqali insonlarning sirli ishlarini muhokama etadigan kunda ana shunday bo‘ladi.
17.Mana, sen o‘zingni yahudiy deb, Ilohiy Qonunga suyanib, Xudo bilan maqtanib yuribsan.
18.Sen Xudoning xohish-irodasini bilish va yaxshini yomondan farq qilishni Ilohiy Qonundan o‘rganib olibsan.
19.Sen Ilohiy Qonundagi ilmu ma’rifat hamda haqiqatning mohiyatiga anglab yetibsan-u, ko‘rlarga yo‘l ko‘rsatuvchi, zulmatda qolganlarga nur, g‘ofillarga murabbiy, g‘o‘r bolalarga esa muallim bo‘lganingga ishonch hosil qilibsan.
20.Shunday ekan, sen qanday qilib boshqalarga ta’lim bera turib, o‘zingga ta’lim bermaysan?
21.“O‘g‘rilik qilma”, deb nasihat qilib, o‘zing o‘g‘rilik qilasanmi? “Zino qilma”, deb turib, o‘zing zino qilasanmi? “Butlardan jirkanaman”, deb, butxonalarni talaysanmi?
22.Ilohiy Qonunni maqtaysan-u, unga amal qilmay Xudoni tahqirlaysanmi?
23.Xuddi  Tavrotda yozilgani kabi:     “Sizlar bois majusiylar orasida     Xudo ismi mudom kufr qilinadir”.
24.Sunnat masalasiga kelaylik. Agar sen Ilohiy Qonunga rioya qilsang, sunnatning foydasi bor. Lekin Qonunni buzsang, sening sunnating sunnatsizlik kabidir.
25.Shuningdek, agar sunnat qilinmaganlar Ilohiy Qonunga amal qilsalar, ularning sunnatsizligi sunnat bo‘lgan kabi qabulga o‘tmaydimi?
26.Odatan sunnat bo‘lmagan holda Ilohiy Qonunga amal qilgan kimdir sunnat hamda Qonun egasi bo‘lgan sen, qonunbuzarni ayblamaydimi?
27.Zotan, zohiran yahudiy asl yahudiy emas va zohiran, jismangina qilingan sunnat asl sunnat emas.
28.Faqat botinan yahudiy asl yahudiydir. Shuningdek, asl sunnat – dil sunnatidir. Bu esa Qonun bitigidan qat’i nazar, Xudo Ruhi ta’sirida sodir bo‘ladigan sunnatdir. Bunday sunnatni qabul qilgan kishi odamlarning emas, Xudoning maqtoviga sazovor bo‘ladi.

Romans III
1.Xo‘sh, yahudiylarning qanday ustunligi bor? Yoki sunnatning nima foydasi bor?
2.Yahudiylar har jihatdan buyuk ustunlikka egadirlar. Bu ustunlik eng avval shundan iboratki, Xudoning vahiylari ularga ishonib topshirilgandir.
3.Agar ulardan ba’zilari imonsiz bo‘lib chiqqan bo‘lsa, nima qipti? Nahotki bu imonsizlik Xudoning ularga sadoqatini bekor qila oladi?
4.Yo‘q, aslo! Har bir inson yolg‘onchi bo‘lsa ham, Xudo haqdir.  Zaburda yozilganidek:     “Sen so‘zingda doim haq bo‘lursan,     Seni hukm qilsalar-da, O‘zingni oqlarsan”.
5.Shunday qilib, agar bizning haqsizligimiz Xudoning odilligini yanada ochiqroq ko‘rsatsa, nima ham derdik? Insoniy fikr yuritib aytayin: bandalari boshiga g‘azab yog‘dirgani uchun Xudoni nohaq deb bo‘ladimi?
6.Aslo! Aks holda Xudo dunyoni qanday qilib hukm qila oladi?!
7.Yana shunday so‘rash mumkin: agar mening yolg‘onchiligim tufayli Xudoning haqiqati yanada ulug‘roq bo‘lar ekan, mening ustimdan gunohkor deb hukm chiqarilish to‘g‘ri bo‘ladimi?
8.Yaxshilikka aylanib qolar, deb yomonlik qilaveraylik, desakmikin-a?     Chindan ham, u shunday ta’lim beradi, deb ba’zilar bizga tuhmat qilmoqdalar. Bu kishilar odilona jazo oladilar.
9.Xo‘sh, shunday qilib, biz,  yahudiylarning o‘zga xalqlarga qaraganda ustunligimiz bormi, o‘zi? Aslo yo‘q! Chunki ilgari isbot etganimizdek, xoh yahudiy bo‘lsin, xoh yunon bo‘lsin, hamma odamlar ham gunohning hokimiyati ostidadirlar.
10.Zaburda yozilishicha:     “Solih kishi yo‘q,     Bir kishi ham yo‘qdir.
11.Idrokli hech kim yo‘q,     Xudoni izlovchi hech kim yo‘qdir.
12.Hamma gumroh bo‘ldi, barcha buzildi.     Yaxshilik qilguvchi yo‘q, biror kishi ham yo‘q.
13.Ularning bo‘g‘zi – ochiq lahaddir,     So‘zlarida – tilyog‘lamalik,     Tillari ostida – ilon zahari.
14.Zardaga, zaqqumga to‘la og‘izlari,
15.Qon to‘kmak-chun chaqqondir oyoqlari.
16.Ular qadam bosgan joyga falokat kelur.
17.Ular bilmas tinchlik yo‘lini.
18.Xudodan qo‘rqish yo‘q ularning ko‘z o‘ngida”.
19.Endi biz bilamizki, Ilohiy Qonun neki buyurgan bo‘lsa, Qonunga qaram bo‘lganlarga buyurgan, toki har bir og‘iz yumilsin va butun dunyo Xudo oldida gunohkor bo‘lsin.
20.Zotan Qonun amrlarini bajo qilish bilan hech kimsa Xudo oldida o‘zini oqlay olmaydi. Aksincha, Ilohiy Qonun insonga o‘z gunohkorligini yanada aniqroq ko‘rsatadi.
21.Endi esa, Qonunga aloqasiz ravishda Xudo talab qilgan solihlikka erishish yo‘li aniq-ravshan ko‘rinmoqda, bunga Tavrot va payg‘ambarlar ham guvohlik beradilar:
22.Xudo talab qilgan solihlik – Iso Masihga ishonishdan iboratdir. Shu imonga ega bo‘lgan hammani Xudo oqlaydi.     Chunki odamlar orasida hech bir farq yo‘q.
23.Hamma gunoh qilgan va Xudoning ulug‘vorligidan mahrumdir.
24.Lekin Xudo inoyati bilan, Iso Masihning qoni evaziga gunohkorlar tekin oqlanadilar.
25.Masih biz uchun qonini to‘kkaniga ishongan kishining gunohlari yuvilsin, deb Xudo Masihni qurbonlikka bag‘ishladi va shu yo‘sinda O‘zining adolatli hukmini ochiq namoyon qildi. Xudo sabr qilib, ilgari qilingan gunohlarni jazosiz qoldirgan bo‘lsa-da,
26.hozirga kelib, O‘zining adolatli hukmini amalga oshirdi. Shunday qilib, bir yoqdan Xudo O‘z adolatiga sodiq qolmoqda va ikkinchi yoqdan Isoga ishongan gunohkor oqlanmoqda.
27.Endi maqtanishga arzigulik narsamiz qoldimi? – Bitdi. Qaysi qonunga ko‘ra bitdi? Tavrot amrlarini bajo keltirishni talab qiluvchi qonunga ko‘rami? – Yo‘q, imonni talab qiluvchi qonunga ko‘ra.
28.Biz qanoat hosil qildikki, Xudo Tavrot amrlarini bajo keltiruvchi emas, balki imon keltiruvchi kishini oqlaydi.
29.Yoki nahot Xudo boshqa xalqlarning ham Xudosi bo‘lmay, faqat yahudiylarning Xudosimi? Albatta, barcha xalqlarning ham Xudosidir.
30.Sunnat ahlini imon asosida oqlaydigan Xudo yagona bo‘lib, sunnat ahli bo‘lmaganlarni ham xuddi shu imon orqali oqlaydi.
31.Demak, biz bu imon tufayli Ilohiy Qonunni bekor qilyapmizmi? – Aslo! Aksincha, Qonunni tasdiqlayapmiz.

Romans IV
1.Xo‘sh, bobokalonimiz Ibrohim, deylik, ajdodidan nima orttirdi?
2.Agar Ibrohim savob ishlari tufayli o‘zini oqlaganda edi, maqtanish uchun sabab topar edi. Biroq Xudo oldida maqtanib bo‘lmaydi.
3.Mana Tavrotda ne deyilgan: “Ibrohim Xudoga ishondi va shu tariqa oqlandi”.
4.Mehnatkashga to‘lanadigan maosh iltifot emas, xizmat haqidir.
5.Biroq qilgan savobli ishiga suyanmay, balki betavfiqni ham yo‘lga solib oqlovchi Xudoga ishongan kishi o‘z e’tiqodi bilan oqlanadi.
6.Mana,  Zaburda ham, savob ishlaridan qat’i nazar, Xudo yorlaqagan odamni Dovud baxtiyor deb aytadi:
7.“Qonunsiz ishlari afv etilib,     Kimningki gunohi o‘tilsa,     Bunday odam baxtiyordir!
8.Kimningki Xudovand inobatga olmas aybin,     Saodatmand erur shu kishi!”
9.Bu baxtiyorlikning sunnatga daxli bormi, yo‘qmi? Boya aytganimizdek, Ibrohimning e’tiqodi uni Xudo oldida oqladi.
10.Xo‘sh, Ibrohim qanday holatda oqlandi? Sunnat bo‘lganidan so‘ngmi, yoki sunnat bo‘lganidan avvalmi? – Sunnat bo‘lganidan avval.
11.Ibrohim hali sunnat bo‘lmasidan, imoni tufayligina Xudo oldida oqlandi. So‘ng imonining muhri o‘laroq sunnat belgisini qabul qildi. Shunday qilib, Ibrohim sunnatsiz holatda imon keltirgan hammaning ham  ma’naviy otasidirki, ular ham unga o‘xshab, imon tufayli Xudo oldida oqlanadilar.
12.Ayni zamonda, Ibrohim ahli sunnatning ham otasi hisoblanadi, shu shart bilanki, ular sunnat bo‘libgina qolmay, balki Ibrohim sunnat bo‘lmasidanoq tan olgan o‘sha imonning izi bilan yursalar.
13.Xudo Ibrohim va uning zurriyotiga yer yuzini egallab olish to‘g‘risida va’da bergan edi. Bu va’da Ibrohimga Tavrotga amal qilgan, deb emas, balki imoni bilan o‘zini oqlagan, deb nasib etdi.
14.Agar yer yuzini egallab oluvchilar faqat Ilohiy Qonunga amal qiluvchilar bo‘lganida edi, unda imon behuda, ilohiy va’da esa quruq bo‘lib qolar edi.
15.Qonun  Xudo g‘azabini qo‘zg‘atadi, xolos. Qonun bo‘lmagan yerda jinoyat ham bo‘lmaydi.
16.Shu sababdan ilohiy va’da Xudo inoyatiga bog‘liq bo‘lib, faqat imon bilan amalga oshadi. Bunga esa Ibrohim zurriyotining hammasi doxil, ya’ni Tavrotga ega bo‘libgina qolmasdan, balki Ibrohimning imoniga ham ega bo‘lgan hamma doxildir.
17.Xudo Ibrohimga: “Men seni ko‘pdan-ko‘p xalqlarning otasi qilib tayinladim”, degan edi. Shunday qilib, o‘liklarni tiriltiruvchi va mavjud bo‘lmagan narsalarni vujudga keltiruvchi Parvardigorga ishonib, Ibrohim hammamizning otamiz bo‘lib qoldi.
18.Xudo Ibrohimga yana: “Sening zurriyoting son-sanoqsiz bo‘ladi”, degan edi. Ibrohim ko‘p xalqlarning otasi bo‘lishga hech bir umidi qolmaganiga qaramasdan, imoni tufayli umidvor edi.
19.U yuz yoshga yaqinlashganda, o‘zining badani majolsizlashganini va Soro bibining pushtdan qolganini bila turib, imonda zaiflashmadi.
20.Xudoning va’dasidan esa imonsizlik qilib shubhalanmadi, balki Xudoga hamd-sano aytib, imonida mahkam turdi.
21.Xudo bergan va’dasini bajo keltirishga qodir, deb Ibrohim qat’iy ishonar edi.
22.Ana shu ishonchi tufayli u Xudo oldida oqlandi.
23.Bu so‘z esa faqat Ibrohimgagina xos emas,
24.balki biz uchun ham aytilgan. Xudo Rabbimiz Isoni tiriltirganiga ishonsak, biz ham oqlanamiz.
25.Rabbimiz Iso bizning gunohlarimiz uchun o‘limga topshirildi va oqlanishimiz uchun tirilib keldi.

Romans V
1.Rabbimiz Iso Masihga bo‘lgan imonimizni inobatga olib, Xudo bizni oqladi va biz bilan sulh tuzdi.
2.Rabbimiz Iso Masih O‘zi Xudoning inoyat eshigini bizga ochib berdi. Biz imonimiz tufayli bu inoyatga erishib, mahkam turamiz va Xudoning ulug‘vorligiga erishmoq umidi bilan faxrlanib yuramiz.
3.Buning ustiga, qayg‘ular bilan ham faxrlanmoqdamiz, chunki qayg‘u sabr-qanoatni hosil qilishini bilamiz.
4.Sabr-qanoat esa tajribakorlikni, tajribakorlik esa umidni hosil qiladi.
5.Umidimiz bo‘lsa, bizni uyatga qoldirmaydi. Chunki bizga berilgan Muqaddas Ruh orqali yuraklarimiz Xudo sevgisiga to‘lib-toshadi.
6.Biz hali chorasiz bo‘lganimizda, belgilangan vaqtda Masih betavfiqlar uchun o‘ldi.
7.Birovning solih kishi uchun o‘lishi ehtimoldan uzoqdir. Balki himmatli kishi uchun kimdir o‘limga borishga rozi bo‘lar.
8.Lekin biz hali gunohga botgan chog‘imizda, Masih biz uchun o‘ldi. Bu Xudoning bizga bo‘lgan muhabbatidan dalolatdir.
9.Demak, agar biz endi Masihning to‘kilgan qoni tufayli oqlangan bo‘lsak, Uning soyasida Xudo g‘azabidan qutulishimiz yanada aniqroqdir.
10.Biz Xudoning dushmanlari ekanmiz, U O‘z O‘g‘lining o‘limi tufayli bizni O‘zi bilan yarashtirib qo‘ydi. Endi U bilan yarashgan bo‘lsak, Uning O‘g‘li hayotligi tufayli najot topishimiz yanada aniqroqdir.
11.Va bu bilan kifoyalanib qolmay, balki bizni Xudo bilan yarashtirib qo‘ygan Rabbimiz Iso Masih sharofati bilan Xudodan shodlanib yuribmiz.
12.Bitta odam dastidan dunyoda gunoh paydo bo‘ldi, gunohdan esa o‘lim paydo bo‘ldi va butun insonlarga o‘tdi. Ma’lumki, hamma gunoh qilgan.
13.Ilohiy Qonun mavjud bo‘lmasdan burun ham dunyoda gunoh bor edi, lekin Qonun yo‘qligida gunohning hisobi tutilmaydi.
14.Shunga qaramay, Odam Atodan Muso payg‘ambarga qadar yashaganlarning hammasi Odam Atoga o‘xshab jinoyat qilmagan bo‘lsalar-da, o‘lim ularning hammasiga ham hokimlik qildi.     Odam Ato kelajak Zotning timsoli edi.
15.Lekin bular birday emas, Xudoning ehsoni Odam Atoning gunohiga o‘xshamaydi. Garchi bir kishining gunohi tufayli ko‘plab kishilar o‘lgan bo‘lsalar ham, Xudoning inoyati bundan kattaroqdir, chunonchi bitta Odam, ya’ni Iso Masihning inoyati bilan berilgan boy ehson ko‘pdan-ko‘p kishilarga tegdi.
16.Xudoning ehsoni bilan Odam Atoning gunohi orasidagi farq shundan iboratki, bir gunohning oqibati o‘limga hukm etish bilan tugasa, ehsonning natijasi esa ko‘p insonning gunohlaridan forig‘ bo‘lishiga olib keladi.
17.To‘g‘ri, bir kishining gunohi tufayli, shu yagona odamning dastidan o‘lim hokimlik qila boshladi. Ammo yana to‘g‘risi, yagona bir Odam, ya’ni Iso Masih soyasida odamlar endi Xudoning cheksiz inoyatiga erishib, oqlanadilar va hayotda hukm suradilar.
18.Shunga ko‘ra, bitta gunohkorning ishi barcha odamzodni o‘limga mahkum etgan bo‘lsa, endi esa bitta Solihning ishi odamlarni oqlaydi va abadiy hayotga noil etadi.
19.Bir odamning itoatsizligi tufayli ko‘p odamlar gunohkor bo‘lgan bo‘lsa, endi esa bir Kishining itoatkorligi tufayli ko‘p odamlar solih deb qabulga o‘tadilar.
20.Shu orada Ilohiy Qonun paydo bo‘lgan, natijada jinoyat ko‘paygan edi. Ammo gunoh ko‘paygan sari, Xudo inoyati ham shunchalik orta bordi.
21.Xullasi kalom, ilgari gunoh o‘lim sari hoqonlik qilgan bo‘lsa, endi esa Rabbimiz Iso Masih qiyofasidagi Xudo inoyati gunohkorni oqlab, abadiy hayot sari hukm surmoqda.

Romans VI
1.Xo‘sh, nima deylik? Inoyat ko‘paysin, deb gunoh qilishni davom ettiraveraylikmi?
2.Aslo! Biz gunoh qarshisida o‘lganmiz. Endi gunoh qilib qanday yashayveramiz?
3.Unutmangizki, biz Iso Masihni tan olib suvda imon keltirganimizda, hammamiz ham Uning o‘limini tan olib imon keltirdik.
4.Biz suvga cho‘mib, Masih bilan birga o‘ldik va ko‘mildik. Shuningdek, Masih Otasining ulug‘vor qudrati bilan tirilganiga o‘xshab, biz ham yangi hayotda yurishimiz lozim.
5.Agar o‘lishda Masihga ergashgan bo‘lsak, albatta, tirilishda ham Unga ergashamiz.
6.Gunoh qilishga mubtalo bo‘lgan bu vujudimiz yo‘q qilinsin, deb eski o‘zligimiz Masih bilan birga xochga mixlangan. Buni bilib, biz endi gunohga qul emasmiz.
7.Chunki o‘lgan odam gunoh qilishdan ozoddir.
8.Agar biz Masih bilan birga o‘lgan bo‘lsak, U bilan yashashimizga ham ishonchimiz komil.
9.Masih tirilib boshqa o‘lmasligini, o‘lim esa Unga endi hokim bo‘lolmasligini bilamiz.
10.Uning o‘limi gunoh uchun bir bor o‘lim edi. Qolgan hayotini esa U Xudo uchun yashamoqda.
11.Shunga o‘xshab, sizlar ham o‘zlaringizni gunoh qarshisida o‘lik, lekin Rabbimiz Iso Masih bilan birlashgan holda Xudo qarshisida tirik hisoblanglar.
12.Shunday qilib, endi gunoh sizlarning foniy badanlaringizga hokimlik qilmasin, siz badanlaringiz ixtiyoriga bo‘ysunib ketmanglar.
13.A’zoyi badaningizni yomonlik quroli qilib gunohning izmiga topshirmanglar. Aksincha, o‘lib tirilganlar kabi o‘zingizni, ya’ni butun a’zoyi badaningizni solihlik quroli qilib Xudoning izmiga topshiringlar.
14.Gunoh sizlarga hukmron bo‘lmasin, chunki sizlar endi Qonun emas, inoyat panohidasizlar.
15.Xo‘sh, buyog‘i endi nima bo‘ladi? Qonun emas, inoyat panohida bo‘lganimiz uchun gunoh qilaveraylikmi? – Aslo!
16.Bilmaysizlarmi? Siz o‘zlaringizni itoatkor qul qilib kimning izmiga topshirsangizlar, u kishining quli bo‘lasizlar. Siz yo o‘limga olib boruvchi gunohga, yoki solihlikka olib boruvchi itoatkorlikka qul bo‘lasizlar.
17.Lekin Xudoga shukurki, ilgari gunohga qul bo‘lganingiz holda, endi o‘zingiz qabul qilgan ta’limotning mohiyatiga sidqidildan berilgansizlar.
18.Gunoh qilishdan ozod bo‘lib, solihlikka o‘zingizni qul qilib qo‘ygansizlar.
19.Bandaligingiz tufayli insonlarcha fikr yuritib gapiryapman. Siz bir vaqtlar ifloslik va yovuzlik qilish uchun a’zoyi badaningizni qonunsizlikka qul qilib topshirgansizlar. Endi esa a’zoyi badaningizni solihlikka qul qilib topshiringlar va muqaddas yashanglar.
20.Gunohning quli ekaningizda, solihlik  talablaridan ozod edingizlar.
21.Hozir o‘zingiz uyalayotgan qilmishlardan o‘sha vaqtda qanday naf bor edi? U qilmishlarning oqibati o‘limdir.
22.Hozir esa gunoh qilishdan ozod bo‘lib, Xudoning qullari bo‘lgansizlar. Bundan naf – muqaddaslikdir va buning natijasi esa abadiy hayotdir.
23.Gunohning evazi – o‘lim, Xudoning in’omi esa Rabbimiz Iso Masih qiyofasidagi abadiy hayotdir.

Romans VII
1.Qonunni biluvchilarga so‘zim: ey birodarlar, odam tirik ekan, qonun uning ustidan hokim ekanini nahot bilmasangiz?
2.Masalan, erli xotin eri tirik ekan, qonun bo‘yicha unga bog‘liqdir. Lekin eri o‘lsa, xotin boshi bog‘liqlik qonunidan ozod bo‘ladi.
3.Shuning uchun eri tirik xotin boshqa erga tegsa, u zinokor sanaladi. Ammo eri o‘lsa, xotin qonundan ozod bo‘ladi va boshqa erga tegsa ham, zino qilgan hisoblanmaydi.
4.Shunga o‘xshab, sizlar ham, ey birodarlarim, Boshqasiga, ya’ni qayta tirilgan Masihga tegib va Masih badanining bir qismi bo‘lib, Ilohiy Qonun oldida o‘lgan hisobidasiz. Bu esa Xudo yo‘lida samarali bo‘lishimiz uchundir.
5.Zero biz irsiy tabiatimiz amri bilan yashagan vaqtlar, Ilohiy Qonun oshkor qilgan gunohkor ehtiroslar a’zoyi badanimizda amal qilar va o‘lim uchun zamin hozirlar edi.
6.Endi esa ilgari bizni bog‘lab turgan Qonun qarshisida o‘lib, Qonundan ozod bo‘ldik. Shunday qilib, biz eski harfma-harf yo‘l bilan emas, balki yangi Ruh yo‘li bilan yurib, Xudoga xizmat qilmoqdamiz.
7.Xo‘sh, nima deylik? Nahotki Ilohiy Qonun gunohga bois bo‘ldi? – Aslo! Ammo agar Qonun vositachi bo‘lmasa edi, men gunohni bilmagan bo‘lar edim. Qonun “tamagirlik qilma” deb buyurmaganda edi, men tamagirlikni bilmas edim.
8.Shu tariqa gunoh amr orqali bahona topib, mening yuragimda har turli tamagirlikni hosil qildi. Qonun yo‘qligida esa, gunoh kuchsizdir.
9.Bir vaqtlar men o‘zim Ilohiy Qonundan tashqarida bo‘lib yashar edim. Ammo ongimda amr tug‘ilgach, gunoh tirildi,
10.men esa o‘ldim. Hayot uchun bo‘lgan amr mening o‘limimga sabab bo‘ldi.
11.Chunki gunoh amr orqali bahona topib, meni aldadi, amr orqali meni o‘ldirdi.
12.Bundan ko‘rinadiki, Qonun – muqaddasdir, har bir amri ham muqaddas, odil va yaxshidir.
13.Shunday ekan, yaxshi bo‘lgan amr menga o‘lim keltiradimi? – Mutlaqo! Biroq, gunoh – gunoh deb ochiq bilinishi uchun, yaxshilik orqali menga o‘lim keltirdi, toki gunohning nihoyat darajada gunohligi amr orqali anglashilsin.
14.Bizga ma’lumki, Ilohiy Qonun tabarrukdir. Biroq men esa – gunohga qul bo‘lib sotilgan ojiz bandaman.
15.Shundan o‘zim qilayotgan ishlarni o‘zim tushunmayman: men nimani xohlasam, uni qilmayman va nimani yomon ko‘rsam, uni qilaman.
16.Agar men xohlamagan narsani qilayotgan ekanman, bu bilan Qonunning yaxshi ekanligini ma’qullayotgan bo‘laman.
17.Demak, bu ishlarni men o‘zim emas, balki yuragimdagi gunoh qilayotgan bo‘ladi.
18.Menda, ya’ni irsiy tabiatimda yaxshi narsa yo‘qligini aniq bilaman. Yaxshilik qilish istagi dilimda bor bo‘lsa-da, uni ro‘yobga chiqarishga kuchim yetmaydi.
19.Men istagan yaxshi ishni qilmayapman, aksincha, istamagan yomon ishni qilyapman.
20.Agar istamagan ishni qilayotgan ekanman, demak, bu ishni men o‘zim emas, balki ichimda turadigan gunoh qilyapti.
21.Men bundan ushbu qoidani chiqaraman: yaxshilik qilmoqchi bo‘lganimda, qalbimda hamisha yomonlik poylab turadi.
22.Xudoning Qonunidan ichki borlig‘im zavq oladi-yu,
23.ammo a’zoyi badanimda boshqa bir qonun ish ko‘radi: bu qonun ongim ma’qullagan  Xudo Qonuniga qarshi kurashib turadi va a’zoyi badanimda amal qiluvchi gunoh qonuniga meni asir etadi.
24.Oh, men sho‘rlik odam! O‘limga giriftor shu badanimdan meni kim qutqarar ekan?
25.– Xudoga shukr, Rabbimiz Iso Masih soyasida O‘zi qutqaradi!     Xullasi kalom, men ongim bilan Xudo Qonuniga rioya etsam-da, vujudim bilan gunoh qonuniga xizmat qilaman.

Romans VIII
1.Shunday qilib, Iso Masih ummati bo‘lganlarga qarshi endi hech bir mahkumlik yo‘qdir.
2.Iso Masih ummatiga hayot beruvchi Ruhning Qonuni meni gunoh va o‘limni hosil qiluvchi Qonundan ozod qildi.
3.Inson tabiati ojizligi tufayli Ilohiy Qonun o‘zi ham ojiz bo‘lib qoldi. Qonun ulgura olmagan ishni esa Xudo qildi: U O‘z O‘g‘lini gunohkor insonga o‘xshatib olamga yubordi va Uni gunoh uchun qurbonlikka bag‘ishladi, shu yo‘sin inson tabiatidagi gunohni mahkum qildi.
4.Xudo buni, Ilohiy Qonun talablari tabiat amri bilan emas, Ruh amri bilan yashayotgan bizlarda bajo bo‘lsin, deb qildi.
5.Bashariy tabiat amri bilan yashaydiganlar bashariy fikr qiladilar. Ilohiy Ruh amri bilan yashaydiganlar ilohiy fikr qiladilar.
6.Bashariy tabiatning murod-maqsadi – o‘limdir. Ilohiy Ruhning murod-maqsadi – hayot va tinchlikdir.
7.Bashariy tabiatning murod-maqsadi Xudoga dushmanlikdir; chunki bunday tabiat Xudoning Qonuniga itoat qilmaydi hamda qila olmaydi.
8.O‘z tabiati amri bilan yashaydigan odamlar Xudoga manzur bo‘la olmaydilar.
9.Xudo Ruhi sizning ichingizda yashayotgani uchun, sizlar endi tabiatingiz amri bilan emas, balki Ruh amri bilan yashayapsizlar. Kimki Masihning Ruhiga ega bo‘lmasa, u Masihniki emasdir.
10.Agar Masih ichingizda ekan, badan gunoh uchun o‘limga mahkum bo‘lsa-da, ruh oqlanganingiz uchun hayotdir.
11.Chunki Iso Masihni tiriltirgan Xudoning Ruhi sizning vujudingizda yashayapti. Agar Xudo O‘z Ruhi qudratida Masihni tiriltirgan bo‘lsa, U ichingizdagi o‘sha Ruh orqali sizning foniy badanlaringizni ham tiriltirajak.
12.Shunday qilib, ey birodarlar, tabiatimiz amri bilan yashash uchun biz bu tabiat talablari oldida majbur emasmiz.
13.Agar o‘z tabiatingizga mahliyo bo‘lib yashasangiz,  ruhan o‘lishingiz muqarrar. Lekin agar bashariy tabiatning qilmishlarini Ruh kuchi bilan o‘ldirsangiz,  ruhan yashaysizlar.
14.Xudo Ruhi bilan boshqariladigan barcha Xudoning farzandidir.
15.Chunki sizlar yana qo‘rquvda yashash uchun qullik ruhini olmadingizlar, balki o‘g‘illik Ruhini oldingizlar. Bu Ruhdan ruhlanib, biz Xudoni aziz Ota deb chaqiramiz.
16.Xudo Ruhi O‘zi bizning ruhimizga qo‘shilib, Xudo farzandlari ekanligimiz haqida guvohlik berib turadi.
17.Agar Xudoning farzandlari bo‘lsak, farzandlarday meros olish huquqiga ham egadirmiz. Xudoning qut-barakalaridan meros ulushi oluvchilar sifatida Masihning vorisdoshlarimiz. Agar biz Masihning azob-uqubatlariga sherik bo‘lsak, albatta, Uning ulug‘ shon-sharafiga ham sherik bo‘lajakmiz.
18.O‘ylaymanki, bizga zohir bo‘lajak ulug‘vorlik oldida shu on azob-uqubatlarini aytib o‘tish ham arzimasdir.
19.Mana, Xudo O‘z farzandlarini zohir qilishini butun maxluqot mushtoq bo‘lib kutmoqda.
20.Chunki maxluqot o‘tkinchilikka mahkum bo‘lgan. Bu esa maxluqotning o‘z ixtiyori bilan emas, balki maxluqotni yaratgan Xudoning ixtiyori bilan bo‘lgan.
21.Ayni zamonda maxluqotning o‘zi ham fano qulligidan ozod etilmoq va Xudo farzandlarining ulug‘vor erkinligiga erishmoq umidiga egadir.
22.Bilamizki, borliq maxluqot hozirga qadar birgalikda oh-nola qilib, go‘yo tug‘ish azobini chekib yotibdi.
23.Va faqat maxluqotgina emas, balki biz o‘zimiz ham ichimizdan oh-nola qilayotibmiz. Biz  kelgusi hosilning ilk mahsuliday Xudo Ruhini olgan bo‘lsak ham, o‘g‘il qilib olinishni, vujudimiz qutulishini intizor bo‘lib kutyapmiz.
24.Bizning najotimiz umiddadir. Ko‘zga ko‘rinib turgan narsa esa umid emas. Kim ko‘rib turgan narsani umid qilar ekan?
25.Agarda biz ko‘rmaganimizni umid qilayotgan bo‘lsak, buni sabr bilan kutib tursak bo‘ladi.
26.Buning ustiga, Ilohiy Ruh bizning zaifligimizga madad berib turadi. Chunki biz qanday ibodat qilmoq kerakligini bilmaymiz. Lekin Ilohiy Ruhning O‘zi ifoda qilib bo‘lmas oh-nolalar bilan biz uchun Xudo oldida shafoat qiladi.
27.Yuraklarni sinovchi Xudo esa Ruhning fikri nimada ekanligini biladi. Chunki Ruh Xudoning irodasiga ko‘ra Xudo azizlari uchun shafoat qiladi.
28.Biz bilamizki, Xudoni sevganlarga, ya’ni Xudo O‘z murodi bo‘yicha da’vat etganlarga hamma narsa yaxshilik bo‘lib xizmat qiladi.
29.Xudo azaldan bilgan kishilarni O‘z O‘g‘lining suratiga aylantirish uchun belgiladi, toki O‘g‘il ko‘p birodarlar orasida To‘ng‘ich bo‘lsin.
30.Xudo azaldan belgilagan kishilarni da’vat ham etdi, da’vat etgan kishilarni esa oqladi, oqlagan kishilarni esa ulug‘likka ham sazovor qildi.
31.Endi bunga nima deymiz? Agar Xudo biz tomon bo‘lsa, kim bizga qarshi chiqar ekan?
32.Xudo O‘z O‘g‘lini ayamay, balki hammamiz uchun Uni fido qilgan bo‘lsa, U bilan birga hamma narsani ham bizga bermasmikan?
33.Xudo tanlagan kishilarni kim aybdor qilar ekan? Xudoning O‘zi ularni oqlagan-ku.
34.Bizni kim mahkum qilar ekan? O‘lgan ham tirilgan Iso Masih Xudoning o‘ng tomonida turib, biz uchun shafoat qilmoqda-ku.
35.Xudoning sevgisidan bizni kim judo qilar ekan: qayg‘umi, siqilishmi, quvg‘inmi, ochlikmi, yalang‘ochlikmi, xavf-xatarmi yoki qilichmi?
36.Mana,  Zaburda yozilganidek:     “Sen tufayli bizni har kun o‘ldirmoqdalar,     Qurbonlik qo‘ylar deb hisoblaydilar”.
37.Ammo bizni Sevganning soyasida bularning hammasi ustidan ulkan g‘alaba qozonamiz.
38.Men aminmanki, na o‘lim va na hayot, na farishtalar va na jin-ajinalar, na hozirgi va na kelgusi hodisalar,
39.na balandliklar va na chuqurliklar hamda na yaratilgan boshqa biron mavjudot Rabbimiz Iso Masih shaxsidagi Xudo sevgisidan bizni judo qilishga qodir emas.

Romans IX
1.Men, Masih haqi, haqiqatni aytyapman, yolg‘on gapirmayapman; Muqaddas Ruhdan yorishgan vijdonim ham bundan dalolat bermoqda:
2.mening yuragimda buyuk g‘amim, tinmaydigan dardim bor.
3.O‘z qarindoshu qondoshlarim bo‘lgan isroilliklar tufayli men hatto Masihdan mardudu mal’un bo‘lmoqchi edim.
4.Xudo ularni o‘g‘illikka olgan, O‘zining ulug‘vorligini ularga namoyon qilgan, ular bilan ahd-paymon qilgan, ularga Tavrotni, diniy xizmat ko‘rsatmalarini yo‘llagan hamda tabarruk va’dalarni bergan.
5.Ulug‘ ota-bobolarimiz ularning otalari bo‘lgan, Masih ham jisman ulardan kelib chiqqan. U borliq narsa ustidan hukmdor, abadiy hamdu sanolarga sazovor bo‘lgan Xudodir. Omin!
6.Xudoning kalomi o‘z kuchini yo‘qotdi, demoqchi emasman. Ammo Isroildan bo‘lganlarning hammasi Xudo xalqi emasdirlar.
7.Ibrohim zurriyotidan bo‘lganlarning hammasi Ibrohim bolalari emasdirlar, balki Xudo Ibrohimga aytganidek: “Sening zurriyoting Is’hoq orqali ko‘payadi”.
8.Demak, Xudoning farzandlari tabiatan tug‘ilgan bolalar emas, faqat ilohiy va’da bo‘yicha tug‘ilganlar haqiqiy zurriyot hisoblanadilar.
9.Xudoning Ibrohimga bergan va’dasi ana shunday edi: “Kelgusi yil shu vaqtda Men kelaman va Soroning bir o‘g‘li bo‘ladi”.
10.Bunga o‘xshab, Rivqo bibi ham egiz o‘g‘illarga homilador bo‘lgan edi. Ular bitta otadan, ya’ni ulug‘ otamiz Is’hoqdan edilar.
11.Bu bolalar hanuz tug‘ilmagan va yaxshi yoki yomon biron ish qilmagan vaqtda, Xudo Rivqoga: “Kattasi kichigiga qul bo‘ladi”, – degan edi. Demak, Xudo birovni tanlaganda, uni O‘zi bilganidek, savob ishlaridan qat’i nazar yorlaqaydi va da’vat etadi.
12.Xudo Tavrotda aytganidek:     “Men Yoqubni sevdim,     Lekin Esovdan nafratlandim”.
13.Bunga nima deymiz? Xudo nohaqmi? – Aslo!
14.Mana, Xudo Musoga nima degan:     “Marhamat etganimga marhamat etaman,     Rahm aylaganimga rahm aylayman”.
15.Shunday qilib, tanlanish insonning orzu yoki tashabbusiga emas, balki Xudoning marhamatiga bog‘liqdir.
16.Tavrotda Xudo Fir’avnga aytganidek:     “Qudratimni sen orqali namoyon qilay, deb     Ismim butun yer yuzida ma’lum bo‘lgay, deb     Men seni yuksaltirdim”.
17.Demak, Xudo istaganiga marhamat etadi va istaganining diydasini qotiradi.
18.Endi mendan so‘raysan: “Xo‘sh, nima uchun Xudo birovni ayblaydi? Zotan Uning irodasiga qarshi chiqa oladigan yo‘q-ku!”
19.– Ey inson, sen kimsanki, Xudoga so‘z qaytarasan? Haykal haykaltaroshga: “Meni nima uchun bunday yasading?” – deydimi?
20.Kulol xuddi o‘sha gil qorishmasidan bir idishni e’tiborli, boshqa idishni e’tiborsiz ish uchun yasashga haqi yo‘qmi?
21.Agar Xudo g‘azabu qudratini zohir etmoqchi bo‘lib, O‘z g‘azabiga yo‘liqtirib halok qiladigan odamlarga ko‘p sabr bilan chidagan bo‘lsa, nima bo‘pti?
22.Agar Xudo azaldan marhamatiga sazovor bilgan va ulug‘lash uchun belgilagan odamlarga O‘zining cheksiz ulug‘vorligini zohir etmoq maqsadida bunday qilgan bo‘lsa, nima bo‘pti?
23.Nafaqat yahudiylar orasidan, balki boshqa barcha xalqlar orasidan ham Xudo da’vat etgan bu kishilar – mana bizlarmiz.
24.Ho‘sheya payg‘ambarning kitobida aytilganidek:     “Men xalqim bo‘lmaganni – Mening xalqim,     Sevgilim bo‘lmaganni – sevgilim deyman.
25.Siz Mening xalqim emassiz, – deyilgan yerda,     Ular barhayot Xudoning o‘g‘illari deyiladi”.
26.Isha’yo payg‘ambar esa Isroil haqida shunday nido etyapti:     “Isroil o‘g‘illarining son-sanog‘i     Dengiz qumi qadar bo‘lsa ham,     Ortib qolgan qismiyoq najot topur.
27.Rabbimiz O‘z ishini yer yuzida     Tez va butkul bajarib chiqur”.
28.Isha’yo payg‘ambar yana karomat qilib aytganki:     “Agar Xudovand – Sarvari koinot     Bizga zurriyot qoldirmaganida edi,     Biz Sado‘m shahriga o‘xshab,     G‘amo‘ra singari bo‘lib qolar edik”.
29.Endi bunga nima deymiz? Bir yoqdan, solihlik payidan bo‘lmagan majusiylarni Xudo O‘zi oqladi, ular  Masihga ishonib, solih deb qabulga o‘tdilar.
30.Ikkinchi yoqdan, Isroil xalqi o‘zimizni oqlaylik, deb Ilohiy Qonunga qattiq rioya qilishga unnab, Qonunni o‘rinlatmay, aybdor bo‘lib qoldi.
31.Nima uchun? Chunki ular imonga tayangan solihlikni izlamay, balki Qonun amrlarini bajarish bilan savob qozonmoqchi bo‘ldilar va to‘siq toshiga qoqinib, munkib ketdilar.
32.Xuddi  Tavrotda yozilganidek:     “Mana, Men Sionda bir to‘siq toshini,     Odamlar qoqinib ketgusi toshni qo‘yurman.     Unga e’tiqod etgan kishi uyatga qolmas”.

Romans X
1.Ey birodarlar, yuragim orzu-armoni va Xudodan yolvorgan tavalloyim – isroilliklarning qutulishidir.
2.Ularning Xudo yo‘lida g‘ayratlari borligiga guvohdirman. Biroq bu g‘ayrat haqiqiy tushunchaga asoslangan emas.
3.Xudoning O‘zi odamlarni oqlab solih deyishini ular anglamasdan, o‘z solihliklarini o‘rnatishga intildilar, yakka O‘zi odamlarni oqlab solih degan Xudoga iltijo qilmadilar.
4.Masih esa – Qonunning oxiridir. Masihga e’tiqod qilgan har bir gunohkorni Xudo oqlaydi.
5.Ilohiy Qonunga rioya qilish bilan o‘zini oqlamoqchi bo‘lganlar haqida Muso payg‘ambar bunday yozgan: “Qonunni bajo keltirgan odam shu bilan yashayveradi”.
6.Imonga tayangan solihlik esa bunday so‘zlayapti: “Yuragingda: Osmonga kim chiqadi? – dema (go‘yo Masihni yerga tushirish uchun).
7.Yoki: Yerning qa’riga kim tushadi? – dema” (go‘yo Masihni tiriltirish uchun).
8.Oyat nima deydi, eshit:     “Kalom senga yaqindir,     Sening og‘zingu dilingdadir”.     Mana bu – biz targ‘ib qilib yurgan imon kalomi.
9.Agar sen Isoni Rabbim deb, og‘zing bilan ochiq iqror etsang va Xudo Uni tiriltirganiga chin yurakdan inonsang, najot topasan.
10.Chunki oqlanish uchun yurak bilan e’tiqod qilmoq, qutulish uchun og‘iz bilan iqror bo‘lmoq lozimdir.
11.Tavrotda yozilganiday: “Unga e’tiqod qilgan hech kimsa uyatga qolmas”.
12.Bu masalada yahudiy bilan g‘ayridin orasida farq yo‘qdir. Xuddi o‘sha Rab – hammaning Rabbidir. Ismini chaqirganlarning hammasi uchun U ehsonga boydir.
13.Chunki “Rabbimiz ismini chaqiradigan har bir kishi najot topur”.
14.Ammo ular inonmasdan turib, Uni qanday chaqiradilar? U haqda eshitmagan holda, Unga qanday inonadilar? Targ‘ib qiluvchi bo‘lmasa, qanday eshitadilar?
15.Yuborilmasdan turib, Kalomni qanday targ‘ib qiladilar? – Tavrotda yozilganidek:     “Naqadar go‘zaldir ezgulik mujdasin,     Tinchlik Xushxabarin keltirgan oyoqlar!”
16.Holbuki, Xushxabar keltiruvchilarga hamma quloq solmadi. Xuddi Isha’yo payg‘ambar aytganidek:     “Yo Rabbiy!     Bizning xabarimizga kim ishondi?”
17.Shunday qilib, imon – eshitishdan, eshitish esa – Masih kalomini va’z etishdan hosil bo‘ladi.
18.Ammo men shunday so‘rayman: Ular eshitmadimi? – Albatta, eshitdilar, mana  Zaburda qanday yozilgan:     “Ularning ohangi butun dunyoga yoyildi,     So‘zlari esa yerning to‘rt tarafiga yetib bordi”.
19.Yana so‘rayman: Isroil bilmas edimi? – Avvalo, Muso payg‘ambar orqali Xudo shunday degan:     “Men sizda xalqim bo‘lmaganlar ustidan rashk uyg‘oturman,     Fahmsiz bir qavm ila g‘azabingizni qo‘zg‘aturman”.
20.Isha’yo payg‘ambar esa  Xudo kalomini jasurona gapirib degan:     “Meni izlamaganlarga O‘zimni toptirdim,     Meni so‘ramaganlarga O‘zimni zohir etdim”.
21.Lekin Isroil haqida Xudo shunday degan:     “Men bo‘ysunmas va qaysar bir xalqqa     Kun bo‘yi qo‘llarimni cho‘zib turdim”.

Romans XI
1.Xo‘sh, men so‘rayman: Xudo O‘z xalqini rad etdimi? – Aslo! Chunki men o‘zim ham Ibrohim naslidan, Benyamin qabilasidan bir isroillikman.
2.Xudo azaldan bilgan O‘z xalqini rad etmadi. Isroilga qarshi Xudoga shikoyat etgan Ilyos payg‘ambar haqidagi oyatda nima yozilganini nahotki sizlar bilmasangiz?
3.“Yo Rabbiy!     Sening payg‘ambarlaringni o‘ldirdilar,     Qurbongohlaringni vayron qildilar.     Yolg‘iz men qoldim-u,     Mening jonimga ham qasd qilmoqdalar”,– degan edi Ilyos.
4.Xudo unga qanday javob berdi? –     “Baal oldida tiz cho‘kmagan yetti ming odamni     Men O‘zim uchun ajratib oldim”.
5.Xuddi shunday, hozirgi vaqtda ham Xudoning inoyati bilan saylab olingan bir ozchilik bordir.
6.Ular Xudo inoyati tufayli saylanganlar, demak, savob ishlari tufayli saylangan emaslar; aks holda inoyat yana inoyat bo‘lmas edi. [Agar ular savob ishlari tufayli saylanganda edi, yana Xudo inoyatiga o‘rin qolmas edi va savob yana savob bo‘lmas edi.]
7.Bu nimani bildiradi? – Isroil izlaganiga erishmadi. Faqat saylanganlar izlaganiga erishdilar, qolganlarning esa diydasi qotib qoldi.
8.Xuddi  Tavrotda yozilganidek:     “Xudo ularga qattiq uyqu ruhini yubordi.     Bugungi kunga qadar ko‘rmaydigan ko‘zlar,     Eshitmaydigan quloqlar berdi”.
9.Dovud ham deganki:     “Ularning dasturxoni o‘zlari uchun to‘ru qopqon,     Tuzoq hamda jazo yeri bo‘lsin.
10.Ko‘zlari qorong‘ilashib, ko‘rmaydigan bo‘lsin,     Bellari abadiy bukilib qolsin”.
11.Shuning uchun men so‘rayman: yahudiylar yo‘q bo‘lish uchun qoqindilarmi? – Aslo! Ammo ularning rashki qo‘zg‘alsin, deb ularning gunohkorligi tufayli boshqa xalqlarga najot keldi.
12.Agar yahudiylarning gunoh qilib, barbod bo‘lganligi barcha dunyo xalqlariga qut-baraka keltirgan bo‘lsa, ularning kamol topishi naqadar ko‘proq qut-baraka keltiradi!
13.Endi dunyo xalqlaridan bo‘lgan sizlarga xitob qilaman: men g‘ayriyahudiylarning havoriysi bo‘lib, bu xizmatimni faxrli deb bilaman,
14.agarda men o‘z qon-qardoshlarimning rashkini qo‘zg‘atib, ulardan qandaydir ba’zilarini qutqarib olsam!
15.Agar ularning rad qilinishi dunyoning Xudo bilan yarashishiga imkon bergan bo‘lsa, qabul bo‘lishlari o‘limdan hayotga qaytishdan boshqa nima bo‘la oladi?!
16.Agar achitqi muqaddas bo‘lsa, xamir ham muqaddasdir. Agar tomir muqaddas bo‘lsa, novdalar ham muqaddasdir.
17.Xo‘sh, endi zaytun daraxtining ba’zi novdalari sindirilgan va sen yovvoyi zaytun butog‘i bo‘la turib, novdalar orasiga payvand bo‘lgansan, daraxtning shirador tomiriga ulangansan.
18.Lekin novdalar oldida g‘ururlanib ketma! G‘ururlansang, bilginki, sen tomirni emas, balki tomir seni ko‘tarib turibdi.
19.Ehtimol sen: “Mening payvand bo‘lishim uchun novdalar sindirildi”, – dersan.
20.To‘g‘ri, Isroil xalqi imonsizligi tufayli sindirildi; sen esa imoningda mahkam turasan. Shunga qaramay maqtanma, balki qo‘rq.
21.Yo‘qsa, Xudo asl novdalarni ayamagani kabi, seni ham ayamasligi mumkin.
22.Shuning uchun sen Xudoning mehribonligini ham, qattiqqo‘lligini ham bilib qo‘ygin! Yiqilganlarga U qattiqqo‘ldir, ammo sen Uning mehribonligiga sodiq qolsang, senga mehribondir. Aks holda sen ham kesib tashlanarsan.
23.Yahudiylar imonsizlikda qattiq turib olmasalar, ular yana payvand bo‘ladilar, chunki Xudo ularni yana payvand qilishga ham qodirdir.
24.Sen tabiatan yovvoyi zaytun novdasi bo‘la turib kesilding va tabiatga xilof ravishda yaxshi zaytun daraxtiga payvand bo‘lding. Shunday ekan, asl novdalar o‘z daraxtiga yana payvand bo‘lishi naqadar osondir!
25.Ey birodarlarim, siz tag‘in o‘zbilarmon bo‘lib qolmanglar, deb bu sirdan xabarsiz qolishingizni istamayman: boshqa xalqlardan najot topadiganlarning soni tamom bo‘lmagunga qadar, Isroil xalqining vaqtincha diydasi qotgan.
26.Shunday qilib, butun Isroil qutulajak.  Tavrotda yozilganidek:     “Qutqaruvchi Siondan kelajak,     Yoqub elidan betavfiqni daf qilajak.
27.Men ularni gunohlaridan forig‘ qilganimda,     Ular bilan Mening ahdim bu bo‘lajak”.
28.Injil Xushxabarini rad qilganlari sababli, yahudiylar sizlarning manfaatingiz uchun Xudoga dushman bo‘lib qoldilar. Lekin Xudo ularni tanlagani sababli, ota-bobolari xotiri uchun, ularni aziz deb biladi.
29.Chunki Xudoning in’omlari va da’vati o‘zgarmasdir.
30.Sizlar bir vaqtlar Xudoga itoatsiz bo‘lib, lekin endi yahudiylarning itoatsizligi tufayli marhamatga noil bo‘ldingizlar.
31.Shunga o‘xshab, endi yahudiylar ham sizga ko‘rsatilgan marhamat tufayli itoatsiz bo‘ldilar, toki ular ham endi marhamatga noil bo‘lsinlar.
32.Chunki Xudo hammaga marhamat ko‘rsata olishi uchun, hammani itoatsizlikka giriftor qildi.
33.Oh, Xudoning saxovatu hikmati hamda bilimining chuqurligini qarang! Uning hukmlariga kimning aqli yetar, yo‘llarini kim tekshirib chiqar ekan?
34.“Xudoning aqlini kim bilgan ekan?     Uning maslahatchisi kim bo‘lgan ekan?”
35.“Kim Xudoga bir narsa bermishki,     Xudo unga qaytarib bersin?”
36.Butun borliq Undan chiqib, U orqali bordir va Unga qaratilgandir. Unga abadiy shon-sharaflar bo‘lsin! Omin.

Romans XII
1.Shunday qilib, ey birodarlarim, Xudoning marhamati haqi sizlarga yolvoraman: Xudoga oqilona xizmat qila olishingiz uchun vujudingizni tirik, muqaddas, Xudoga manzur bo‘ladigan qurbon qilib bag‘ishlanglar.
2.Bu dunyoga uyg‘unlashmanglar. Xudoning yaxshi, manzur, komil irodasining nima ekanini fahmlamoq uchun fikringizni yangilash orqali tubdan o‘zgaringlar.
3.Menga berilgan inoyatdan foydalanib, sizlarning har biringizga shuni aytyapman: haddingizdan oshib, o‘zingizga bino qo‘ymanglar. Lekin Xudo har bir kishiga qancha imon bergan bo‘lsa, shunga ko‘ra fikr qilib, aqli raso odamlar bo‘linglar.
4.Badanimiz bir bo‘lsa-da, uzvlar ko‘p, uzvlarning vazifasi esa bir xil emas.
5.Shunga o‘xshab, biz ko‘p kishi bo‘lsak ham, Masih vujudida birlashganmiz va bir badanni tashkil etamiz, har birimiz alohida-alohida bo‘lib, bir-birimiz uchun uzvdirmiz.
6.Xudoning inoyat qilgani bo‘yicha, biz Undan har xil in’omlar olganmiz. Birovning in’omi bashoratgo‘ylik bo‘lsa, o‘z ishonch-e’tiqodiga muvofiq bashorat qilsin.
7.Agar xizmat in’omi bo‘lsa, xizmat qilsin; agar muallimlik in’omi bo‘lsa, ta’lim bersin.
8.Kim nasihatgo‘y bo‘lsa, pand-nasihat bersin. Kim ehson beruvchi bo‘lsa, chin ko‘ngildan bersin. Kim boshliq bo‘lsa, g‘ayrat bilan boshchilik qilsin. Kim mehribonchilik qilsa, xursandlik bilan qilsin.
9.Sevgingiz riyosiz bo‘lsin. Yomonlikdan nafrat qilib, yaxshilikka chirmashib olinglar.
10.Bir-biringizni birodarlarcha, samimiy muhabbat bilan sevinglar. Bir-biringizni izzat-hurmat qilishga o‘zishganday harakat qilinglar.
11.G‘ayratingizni susaytirmanglar. Otashin ruh bilan Rabbingizga xizmat qilinglar.
12.Umidvorlik ila xursand bo‘lib yuringlar. Qayg‘uda sabrli, toat-ibodatda sabotli bo‘linglar.
13.Imonlilarning ehtiyojlarini ta’minlashda ishtirok etinglar. Mehmondo‘st bo‘lishga jon kuydiringlar.
14.Sizlarni quvg‘in qilayotganlarni duo qilinglar, ha, duo qilinglar, qarg‘amanglar.
15.Sevinayotganlar bilan birga sevininglar, yig‘layotganlar bilan birga yig‘langlar.
16.O‘zaro hamfikr bo‘linglar. Takabburlik qilmay, muloyim odamlar bilan do‘st bo‘linglar. O‘zbilarmonlik qilmanglar.
17.Hech kimga yomonlik evaziga yomonlik qaytarmanglar. Barcha odamlarning ko‘zi oldida yaxshilik qilishga intilinglar.
18.Agar iloji bo‘lsa, qo‘lingizdan kelganicha, barcha odamlar bilan tinch-totuv hayot kechiringlar.
19.Ey seviklilarim, o‘zingiz uchun qasos olmanglar, balki Xudoning g‘azabiga yo‘l qo‘yinglar. Zero  Tavrotda shunday yozilgan:     “Qasos Mening qo‘limda,     Sazosini Men beraman,     – deydi Xudovand”.
20.Aksincha:     “Agar dushmaning och qolgan bo‘lsa, uni to‘yg‘izgil,     Agar chanqagan bo‘lsa, unga suv ichirgil.     Mana shunda uning boshiga yonayotgan cho‘g‘lar yiqqanday bo‘lursan”.
21.Yomonlikka mag‘lub bo‘lma, yomonlikni yaxshilik bilan mag‘lub qilgin.

Romans XIII
1.Har bir odam hukmron hokimiyatga bo‘ysunsin. Chunki Xudo buyurmagan hokimiyat yo‘q, mavjud hokimiyatlarning hammasini ham Xudo tayin etgan.
2.Shuning uchun hokimiyatga qarshilik ko‘rsatgan Xudoning amriga qarshi chiqqan bo‘ladi. Qarshilik qiluvchilar esa o‘z-o‘zlarini hukmga duchor qiladilar.
3.Yaxshilik qilganlar emas, yomonlik qilganlar boshliqlardan qo‘rqishlari kerak. Hokimiyatdan qo‘rqmaslikni istaysanmi? Unda yaxshi ish qilib yur, shunda boshliqning maqtoviga sazovor bo‘lasan.
4.Chunki boshliq sening manfaating uchun Xudoning xizmatkoridir. Ammo yomon ish qilsang, qo‘rq. Chunki u qilichni behuda ko‘tarib yurmaydi. U yomonlik qilganga g‘azabnok jazo beruvchi sifatida Xudoning xizmatkoridir.
5.Shuning uchun faqat g‘azabdan qo‘rqqanlikdangina emas, balki vijdon yuzasidan ham itoat qilmoq lozimdir.
6.Soliq to‘lashingizning sababi ham shu. Chunki soliq yig‘ish bilan mashg‘ul bo‘lgan amaldorlar bu ish bilan Xudoga xizmat qiladilar.
7.Har bir kishiga o‘z haqini beringlar: soliq yig‘uvchiga – soliq; boj oluvchiga – boj; qo‘rquvga loyiq bo‘lganga – qo‘rquv; hurmatga loyiq bo‘lganga – hurmat.
8.Bir-biringizni sevishdan boshqa hech kimdan bir narsa burchli bo‘lmanglar. Chunki o‘zgani sevadigan kishi Ilohiy Qonunni bajo keltirgan bo‘ladi.
9.“Zino qilma”, “Qotillik qilma”, “O‘g‘rilik qilma”, [”Yolg‘on guvohlik berma”,] “Tamagirlik qilma” va bunga o‘xshash yana qancha amrlar bor bo‘lsa, hammasi shu so‘zda xulosa qilinadi: “O‘zgani o‘zing kabi sevgin”.
10.Sevuvchi kishi o‘zgaga yomonlik qilmaydi. Shunday qilib, sevish – butun Ilohiy Qonunni bajo keltirish bilan barobardir.
11.Hozirgi vaqt-soatning ahamiyatini bilib, shunday harakat qilinglar. Mana, sizlarning uyqudan uyg‘onish vaqt-soatingiz kelib qoldi! Biz imon keltirgan vaqtdan ko‘ra, hozirgi vaqtda qutulishimiz yaqinroqdir.
12.Kecha o‘tib ketib, kunduz yaqinlashdi. Shuning uchun qorong‘ilik ishlaridan forig‘ bo‘lib, nur aslahalarini kiyib olaylik.
13.Aysh-ishrat va ichkilikbozlik bilan emas, shahvatparastlik va fisq-fujur bilan emas, janjalkashlik va hasadgo‘ylik bilan emas, balki kunduzga yarasha, odob bilan kun kechiraylik.
14.Rabbimiz Iso Masihni  sovutday kiyib olinglar va tabiatingizning gunohli havas-ehtiroslarini qoniqtirishga intilmanglar.

Romans XIV
1.Imoni zaif odamni, uning fikrlari haqida bahslashmay, qabul qilinglar.
2.Kimdir, hamma narsani yeb bo‘ladi, deb ishonadi. Imoni zaif kishi esa faqat sabzavot yeydi.
3.Har narsani yeyish mumkin degan kishi yemovchini kamsitmasin, shuningdek, har narsani yemaydigan kishi yeydiganni ayblamasin; chunki Xudo uni qabul qilgandir.
4.Sen kim bo‘libsanki, boshqa kishining malayini tergaysan? U o‘z xo‘jayini oldida yo turadi, yo yiqiladi. Rabbimiz esa uni turg‘azishga qodir, shuning uchun u turadi.
5.Birov bir kunni boshqa kundan yuqoriroq hisoblaydi, boshqa kishi esa hamma kunlar haqida bir xil fikr yurgizadi. Har bir kishi o‘z fikrida mahkam tursin.
6.Kunga e’tibor qiluvchi Rabbim deb e’tibor qiladi. [Shuningdek, kunga e’tibor qilmovchi Rabbim deb e’tibor qilmaydi.] Har narsani yeguvchi Rabbim deb yeydi. Har narsani yemovchi ham Xudoga shukr qilib, Rabbim deb yemaydi.
7.Bizdan hech kim o‘zi uchun yashamaydi va hech kim o‘zi uchun o‘lmaydi ham.
8.Agar yashasak, Rabbimiz uchun yashaymiz; agar o‘lsak, Rabbimiz uchun o‘lamiz. Demak, yashasak ham, o‘lsak ham, Rabbimizga qarashlimiz.
9.Masih ham o‘liklarning, ham tiriklarning Rabbi bo‘lish uchun o‘ldi-yu, o‘limdan tirilib keldi.
10.Shunday bo‘lsa, sen nima uchun birodaringni hukm qilyapsan? Nima uchun birodaringni kamsityapsan? Hammamiz ham Masihning hukm kursisi oldida hozir bo‘lajakmiz-ku.
11.Tavrotda yozilishicha:     “Hayotim haqi, – deydi Xudovand, –     Har bir kas Mening oldimda tiz cho‘kkusi,     Har bir til Xudoligimni tan olg‘usi”.
12.Demak, har birimiz o‘zimiz haqimizda Xudoga hisobot beramiz.
13.Shuning uchun bir-birimizni boshqa hukm qilmaylik. Eng yaxshisi, birodaringizning yo‘liga to‘siq qo‘ymaslik, uni vasvasaga solmaslik to‘g‘risida muhokama qilinglar.
14.Men shuni bilaman va Rabbim Iso nomidan qat’iy aminmanki, hech bir narsa o‘zi-o‘zicha harom emasdir. Faqat bir narsani harom hisoblagan kishi uchun u narsa haromdir.
15.Agar birodaring sen yeyayotgan ovqat tufayli xafa bo‘lsa, demak, sen muhabbat yuzasidan harakat qilmayotgan bo‘lasan. Masih bu odam uchun o‘lgan, uni ovqating bilan halokatga yo‘liqtirma.
16.Sizlarning yaxshi deb bilgan narsangiz qoralanmasin.
17.Xudoning Shohligi ovqat va ichimlikdan iborat emas, balki Muqaddas Ruh bag‘ishlagan solihlik, tinchlik va sevinchdir.
18.Kim Masihga shunday xizmat qilib yursa, u Xudoga maqbul va insonlarning maqtoviga sazovordir.
19.Shuning uchun o‘zaro tinch-totuv yashaylik, bir-birimizni ruhan rivojlantirish uchun jon kuydiraylik.
20.Ovqat tufayli Xudoning ishini buzma! Hamma ovqatlar haloldir, lekin biron narsa yeb o‘zgani vasvasaga solgan kishi yomonlik qilgan bo‘ladi.
21.Birodaring vasvasaga tushib aynib qolishidan ko‘ra, go‘sht yemaslik, may ichmaslik yoki birodaringni qoqintiradigan biron ish qilmaslik yaxshidir.
22.Bu xususda sening e’tiqoding qanday bo‘lsa, Xudo oldida o‘z e’tiqodingni o‘zingga saqlab tur. Tutgan yo‘lida o‘z-o‘zini mahkum qilmaydigan odam baxtiyordir!
23.Lekin o‘z yeganidan shubha qilgan kishi mahkumlikka yo‘liqadi, chunki u e’tiqod bo‘yicha yemagan. E’tiqodga asoslanmagan har bir ish esa – gunohdir.
24.Men xabarlab yurgan Injil, ya’ni Iso Masihning Xushxabariga binoan sizlarni sobitqadam qilishga qodir bo‘lgan Xudoga hamdu sanolar bo‘lsin! Qadim davrlardan beri yashirin tutilib, hozirgi vaqtda esa ochilib qolgan ulug‘ sir
25.mangu barhayot Xudoning amri ila qadimgi payg‘ambarlarning kitoblarida vahiy etilgan, endi esa barcha xalqlarga imonga bo‘ysunishlari uchun taqdim etilgandir.
26.Donishmand bo‘lgan yagona Xudoga Iso Masih orqali ilalabad shon-sharaflar bo‘lsin! Omin.

Romans XV
1.Biz, imoni kuchlilar, o‘zimizni mamnun qilishni ko‘zlamasdan, kuchsizlarning ojizligiga sabr-bardosh qilishimiz kerak.
2.Har birimiz o‘zganing yaxshilik va rivoj topishiga g‘amxo‘rlik qilib, uni mamnun qilishga harakat qilaylik.
3.Chunki Masih ham O‘z-o‘zini mamnun qilmadi. Lekin  Zaburda U haqda yozilganidek:     “Seni tahqir qiluvchilarning haqorati     Mening ustimga tushdi”.
4.Qadimgi oyatlarda nimaiki yozilgan bo‘lsa, bizning ta’lim olishimiz uchun yozilgan. Biz bu oyatlardan sabr va tasalli topib, umidimizda mahkam turishimiz lozim.
5.Sabr va tasalli manbayi bo‘lgan Xudoning O‘zi esa, Iso Masih o‘rgatganidek, bir-biringiz bilan hamfikr bo‘lishni sizlarga ato etsin,
6.toki sizlar yakdillik bilan, bir og‘izdan Rabbimiz Iso Masihning Otasi bo‘lgan Xudoni ulug‘langlar.
7.Xudoni ulug‘lash uchun Masih sizlarni qabul qilganidek, sizlar ham bir-biringizni qabul qilinglar.
8.Mening so‘zimni tinglanglar: Iso Masih ota-bobolarimizga berilgan ilohiy va’dalarni ro‘yobga chiqaray, deb Xudo haqiqatiga sodiq qoldi va sunnat ahli bo‘lgan  yahudiylarning xizmatkori bo‘ldi.
9.Ayni zamonda U Xudoning marhamati haqi uchun boshqa xalqlarga ham yuborildi, toki ular Xudoni ulug‘lasinlar.  Zaburda yozilishicha:     “Xalqlar ichra Senga hamdlar ayturman,     Sening ismingni kuylab sano ayturman”.
10.Yana boshqa joyda shunday yozilgan:     “Ey barcha elu xalqlar,     Xudoning xalqi bilan birga sevininglar!”
11.Va yana:     “Ey barcha millatlar, Xudovandga hamd aytinglar!     Ey butun xalqlar, Uni madh etinglar!”
12.Isha’yo payg‘ambar esa shunday degan:     “Xalqlarga hukmronlik qilish uchun     Ishay urug‘idan bir Zot chiqib kelajak.     Xalqlar Unga umid bog‘lagaylar”.
13.Umid manbayi bo‘lgan Xudo esa Muqaddas Ruh kuchi ila sizlarni umidga boy qilsin, imoningizga yarasha sizlarni har xil sevinch va tinchlik bilan shod qilsin.
14.Ey birodarlarim, sizga kelsak, siz yaxshilikka va har xil bilimga boy hamda bir-biringizga pand-nasihat qilishga qodir ekaningizga o‘zim aminman.
15.Birodarlarim, Xudoning menga bergan inoyati tufayli sizlarga eslatib qo‘yish uchun bir qadar botinish bilan yozdim.
16.Men Xudo inoyati tufayli Iso Masihning barcha xalqlarga yuborgan elchisi bo‘lib, Xudoning Xushxabarini targ‘ib qilishda muqaddas xizmat ko‘rsatmoqdaman. Bu xalqlar Muqaddas Ruh orqali muqaddaslashtirilib, Xudoga baxshida etilgan va Unga maqbul bo‘lgan bir hadyadir.
17.Shunday qilib, Iso Masihga tashakkur, men Xudo yo‘lida qilgan ishlarim bilan maqtansam bo‘ladi.
18.Lekin men orqali amal qilgan Masihdan boshqa narsa haqida gapirishga jur’at etmayman. Masihning O‘zi majusiylarni imonga bo‘ysundirish yo‘lida menga yor bo‘lib, so‘zimu ishimga ilhom berib,
19.Muqaddas Ruhni yuborib, men orqali qudratli va ajoyib mo‘jizalar sodir qildi. Shunday qilib, men Quddusdan boshlab, to Illiriya sohillariga qadar Masihning Xushxabarini tamoman yoyib chiqdim.
20.Shu bilan birga, men boshqalarning poydevori ustiga bino qurmayin, deb Masihning ismi hali tilga olinmagan yerlarda Xushxabarni targ‘ib qilish uchun jon kuydirdim.
21.Tavrotda yozilganidek:     “Undan xabarsiz bo‘lganlar ko‘rgaylar,     U haqda eshitmaganlar anglagaylar”.
22.Sizlarning oldingizga kelishim uchun menga to‘sqinlik qilgan ko‘p sabablar bor edi.
23.Endi esa bu mamlakatlarda menga boshqa ish qolmagan. Men ko‘p yillardan beri sizlarni ko‘rishni orzu qilganimdan,
24.Ispaniyaga yo‘l olib sizlarning oldingizga bormoqchiman. O‘tib ketayotganimda avval sizlarni ko‘rib, bir oz diydoringizga to‘yganimdan keyin, meni u yerga kuzatib qo‘yasizlar, degan umiddaman.
25.Lekin hozircha men Xudo azizlariga yordam bergani Quddusga ketyapman.
26.Chunki Makedoniya va Axaya o‘lkalaridagi Masih jamoatlari Quddusdagi kambag‘al imonlilar uchun iona to‘plashni xush ko‘rdilar.
27.Ha, xush ko‘rdilar, chunki ular yahudiylardan qarzdordir. Majusiylar endi yahudiylarning ruhiy barakatlariga sherik bo‘lganlaridan keyin, ularga jismonan ham xizmat qilishlari munosibdir.
28.Demak, men bu ishni bajarib, to‘plangan mablag‘ni ularga topshirganimdan keyin, sizlarning yeringizdan o‘tib Ispaniyaga jo‘nab ketaman.
29.Men sizlar bilan ko‘rishgach, Masih Xushxabarining to‘liq qut-barakasini keltirishni burchim deb bilaman.
30.Ey birodarlarim! Rabbimiz Iso Masih haqi,  Xudo Ruhidan ilhom olgan muhabbat haqi sizlarga yolvoraman: men uchun Xudoga ibodat qilinglar, kurashimga qo‘shilinglar,
31.toki Yahudiya o‘lkasidagi imonsizlardan qutulay va Quddusdagi xizmatim u joydagi Xudo azizlariga ma’qul tushsin.
32.Xudo xohlasa, men bahuzur sizning oldingizga boray va siznikida shodligu orom topay.
33.Tinchlik manbayi bo‘lgan Xudo hammalaringizga yor bo‘lsin. Omin!

Romans XVI
1.Kenxreya shahridagi imonlilar jamoatida xizmat ko‘rsatayotgan opamiz Fivani sizlarga taqdim etaman.
2.Uni Rabbimiz haqi, Xudo azizlariga munosib qabul qilinglar. U nimaga muhtoj bo‘lsa, yordam beringlar. Zero u ko‘p kishilarga va ayniqsa menga ham madadkor bo‘lgan.
3.Iso Masih xizmatida bo‘lgan hamkorlarim Priskilla bilan Akilga salom aytinglar.
4.Ular mening jonimni asrash uchun o‘zlarini o‘lim xavfiga qo‘ydilar. Ularga yolg‘iz men emas, balki majusiylardan imon keltirganlarning barcha yig‘ilishlari ham tashakkur bildirmoqdalar.
5.Ularning uyida yig‘iladigan jamoatga ham salom aytib qo‘yinglar.     Asiya o‘lkasida Masih uchun birinchi unib-chiqqan hosilday bo‘lgan sevikli muhibim Yepenetga salom aytinglar.
6.Biz uchun ko‘p mehnat qilgan Maryamga salom aytinglar.
7.Havoriylar orasida nom chiqargan va mendan oldin Masihga imon keltirgan hamda men bilan birga mahbus bo‘lgan qarindoshim Andronikka, shuningdek, Yuniyga salom aytinglar.
8.Rabbimiz yo‘lida borayotgan sevikli o‘rtog‘im Ampliatga salom aytinglar.
9.Masih xizmatida hamkorimiz bo‘lgan Urban va sevikli Staxisga salom aytinglar.
10.Sinovdan o‘tib, Masihga maqbul bo‘lgan Apellisga salom aytinglar. Aristovul xonadoni ahliga salom aytinglar.
11.Qarindoshim Hirodionga salom aytinglar. Narkis xonadoni ahlidan Rabbimizga qarashli bo‘lganlarga salom aytinglar.
12.Rabbimiz xizmatida zahmat chekkan Trifen bilan Trifosga salom aytinglar. Rabbimiz xizmatida ko‘p zahmat chekkan sevikli singlim Persisga salom aytinglar.
13.Rabbimizning mumtoz xizmatkori bo‘lgan Rufusga va meni o‘z o‘g‘li kabi asragan onasiga salom aytinglar.
14.Asinkrit, Flegon, Hermes, Patrovas, Hermas va ular bilan birga bo‘lgan birodarlarga salom aytinglar.
15.Filolog bilan Yuliyaga, Nirey va uning singlisiga, Olimpas hamda ular bilan bo‘lgan butun azizlarga salom aytinglar.
16.Muqaddas o‘pich bilan salomlashinglar. Barcha Masih jamoatlari sizlarga salom yo‘llayaptilar.
17.Ey birodarlarim, sizlarni o‘rgangan ta’limotingizdan aynitib, nifoq va g‘ulg‘ulaga sabab bo‘ladigan kishilardan ehtiyot bo‘lishingizni o‘tinib so‘rayman; ulardan o‘zingizni chetga olinglar.
18.Chunki bunday odamlar Rabbimiz Iso Masihga emas, balki o‘z qorinlariga xizmat qiladilar. Sofdil odamlarning ko‘nglini shirin so‘zlar va tilyog‘lamalik bilan ovlaydilar.
19.Sizlarning mo‘minligingiz hammaga ma’lum bo‘lib qoldi. Men o‘zim ham sizlardan xursandman-u, lekin sizlar yaxshilikda dono, yomonlikdan xoli bo‘lishingizni istayman.
20.Tinchlik manbayi bo‘lgan Xudoning O‘zi tez orada shaytonni oyoqlaringiz ostida ezib tashlaydi. Rabbimiz Iso Masihning inoyati sizlarga yor bo‘lsin.
21.Mening hamkorim Timo‘tiy hamda qarindoshlarim Lutsiy, Yason va Sosipatr sizlarga salom yo‘llayaptilar.
22.Bu maktubni yozayotgan men – Tertiy ham sizlarga Rabbimdan salomatlik tilayman.
23.Mening va butun imonlilar jamoatining mehmonnavozi bo‘lgan Gay ham sizlarga salom aytyapti. Shaharning xazinadori Yerast va birodarimiz Kvart sizlarga salom yo‘llashyapti.
24.Rabbimiz Iso Masihning inoyati hammalaringizga yor bo‘lsin. Omin.

1st Corinthians I
1.Xudoning irodasi bilan Iso Masihning havoriysi bo‘lishga chorlangan men, Pavlus ila birodarimiz Sostendan
2.Korinf shahridagi Xudoning jamoatiga salom! Iso Masih orqali muqaddas qilingan va muqaddas bo‘lishga chorlangan sizlarga, shuningdek, hammamizning Rabbimiz bo‘lgan Iso Masihning ismini har yerda tilga oluvchilarning hammasiga
3.Otamiz Xudo va Rabbimiz Iso Masihdan inoyat va tinchlik bo‘lsin.
4.Iso Masih orqali sizlarga berilgan Xudo inoyati uchun siz haqingizda Xudoyimga tinmay shukronalar aytaman.
5.Masihning xabari orangizda keng o‘rin olmoqda.
6.U tufayli sizlar har qanday kalomda mohir, bilimda boy bo‘ldingizlar.
7.Rabbimiz Iso Masihning ko‘kdan namoyon bo‘lishini kutar ekansizlar, Muqaddas Ruhning in’omidan hech bir kam-ko‘stingiz yo‘q.
8.Rabbimiz Iso Masih qaytadigan kunida qusursiz bo‘lmog‘ingiz uchun, U sizlarni oxirigacha qo‘llab-quvvatlaydi.
9.Sizlarni O‘z O‘g‘li Rabbimiz Iso Masih bilan muloqotga chaqirgan Xudo sadoqatlidir.
10.Ey birodarlarim, Rabbimiz Iso Masih nomi bilan sizlardan yolvorib so‘raymanki, hammalaringiz o‘zaro kelishib yashanglar. O‘zaro nizolarga yo‘l qo‘ymay, fikr-xayolda tamomila yakdil bo‘linglar.
11.Zero, birodarlarim, sizlarning orangizda janjal borligini Xloisning xonadonidagilar menga xabar berishdi.
12.Men shuni nazarda tutyapmanki, orangizda: “Men Pavlus ummatiman”, “Men Apollos ummatiman”, “Men Kifa ummatiman”, “Men Masih ummatiman”, degan gaplar yurar ekan.
13.Axir, Masih bo‘linganmi? Axir, sizlar uchun Pavlus xochga mixlandimi? Nahot sizlar Pavlusning nomi bilan suvga cho‘mib imon keltirdingizlar?
14.Xudoga shukurki, men sizlardan Krisp va Gaydan boshqa hech kimni suvga cho‘mdirib imonga kiritmadim.
15.Tag‘in hech kim meni “O‘z nomi bilan imonga kiritdi”, – demasin.
16.Ha, yana Stefanning uy ahlini ham suvga cho‘mdirib imonga kiritdim, bundan boshqa yana kimni cho‘mdirganimni bilmayman.
17.Zotan Masih meni cho‘mdirishga emas, balki Injil Xushxabarini targ‘ib qilishga yubordi. So‘zamollik qilishga ham yubormadi, toki Masihning xochi inkor etilmasin.
18.Xoch haqidagi xabar halok bo‘layotganlar uchun tentaklikdir. Lekin biz, najot topayotganlar uchun bu xabar Xudoning qudratidir.
19.Xuddi Tavrotda Xudo aytganidek:     “Donishmandlar donoligin barbod qilurman,     Barham bergayman oqillar zakovatin”.
20.Dono qayerda? Olim qayerda? Bu dunyoning notiqi qayerda? Dunyoning hikmatini Xudo aqlsizlikka aylantirgani yo‘qmi?!
21.Modomiki dunyo o‘z aql-zakovati bilan Xudoning murodiyu hikmatini anglab yetmagan ekan, Xudo tentaklikday tuyulgan xabarga ishonuvchilarni qutqarishni lozim ko‘rdi.
22.Yahudiylar ajoyibotlar payida, yunonlar esa hikmatga hayrondir.
23.Biz esa faqat xochga mixlangan Masihni targ‘ib qilmoqdamiz. Bu yahudiylar uchun vasvasa, yunonlar uchun telbalikdir.
24.Biroq Xudo chaqirgan yahudiylaru yunonlar uchun Masih Xudoning qudrati va hikmatidir.
25.Zero Xudoning “aqlsizligi” inson donoligidan ustundir, Xudoning “zaifligi” inson qudratidan kuchliroqdir.
26.Olgan da’vatingizga qaranglar, ey birodarlar! Siz kimsizlar? Insoniy nuqtayi nazardan dono bo‘lganingiz ko‘p emas, qudratli bo‘lganingiz ko‘p emas, olijanob bo‘lganingiz ham ko‘p emas.
27.Lekin Xudo donolarni sharmanda qilish uchun dunyodagi aqlsiz deb hisoblanganlarni tanladi. Qudratlilarni sharmanda qilish uchun U dunyodagi zaif deyilganlarni tanladi.
28.Xudo e’tiborli narsalar arzimas bo‘lsin uchun, bu dunyodagi e’tiborsiz, kamsitilgan va ahamiyatsiz deb hisoblanganlarni tanladi,
29.toki hech bir bashar Xudo oldida maqtanmasin.
30.Xudoning O‘zi sizlarga Iso Masih ummati bo‘lishni ato qildi. Iso Masih biz uchun Xudoning hikmati bo‘ldi, Masihning sharofati bilan biz solih, muqaddas, gunohdan forig‘ bo‘ldik.
31.Shu yo‘sinda, “Maqtanaman degan Rabbimiz bilan maqtansin”, degan oyat o‘z o‘rnini topdi.

1st Corinthians II
1.Ey birodarlar, men sizlarning oldingizga Xudoning xabarini e’lon qilgani kelganimda, so‘zamollik va bilgichlik niqobi ostida kelmadim.
2.Orangizda ekanman, Iso Masihdan va Uning xochga mixlanganidan boshqa hech narsa bilmaslikka qaror qildim.
3.Oldingizga zaiflik va qo‘rquv hissi hamda katta qaltiroq bilan keldim.
4.Mening so‘zim va va’zim inson zakovatining ishontiruvchiligidan emas, Xudo Ruhi va qudratidan dalolatdir,
5.toki imoningiz inson hikmatiga emas, Xudo qudratiga asoslansin.
6.Shunday qilib, biz yetuk bo‘lganlar orasida so‘zlab beradigan bir hikmat borki, u bu dunyoning va bu dunyodagi o‘tkinchi hokimlarning hikmatiday emas.
7.Biz Xudoning maxfiy, sirli hikmati borasida gapiramiz, U bu hikmatni dunyo bino bo‘lishidan avval bizga ulug‘lik yaratish uchun shaylab qo‘ygan edi.
8.Bu hikmatni dunyo hokimlaridan hech kim tushunmadi. Tushunsalar edi, ulug‘ Rabbimizni xochga mixlamas edilar.
9.Lekin xuddi Tavrotda yozilganidek bo‘ldi:     “Ko‘z ko‘rmagan, quloq eshitmagan,     Inson aqli bovar qilmagan narsalarni     Xudo O‘zini sevganlarga muhayyo qilgan”.
10.Bizlarga esa Xudo buni O‘z Ruhi orqali oshkor qildi. Ilohiy Ruh butun narsalarni, hatto Xudoning teranliklarini tekshirib ko‘radi.
11.Insonning o‘ylarini uning ichidagi o‘z ruhidan boshqa kim biladi? Xuddi shunday, Xudoning o‘ylarini Xudoning Ruhidan boshqa hech kim tushuna olmaydi.
12.Bizlar esa dunyoning ruhini olmadik, balki Xudo bizga ato qilgan boyliklarni bilib olishimiz uchun, Xudodan chiqqan Ruhni qabul qildik.
13.Biz bu boyliklarni insoniy hikmatdan dalolat beruvchi so‘zlar bilan uqtirmaymiz. Aksincha, Ilohiy Ruhdan ilhomlangan so‘zlar bilan Ilohiy Ruhga tobe bo‘lgan kishilarga ilohiy haqiqatni talqin qilamiz.
14.Inson o‘zining tug‘ma his-tuyg‘ulari bilan Xudo Ruhi o‘rgatgan narsalarni qabul qila olmaydi. U bularni tushunmagani uchun tentaklik hisoblaydi. Zero ilohiy haqiqatni Ilohiy Ruh yordamida muhokama qilish lozim.
15.Xudo Ruhiga tobe kishi hamma narsani muhokama qiladi, o‘zini esa hech kim muhokama qila olmaydi.
16.Tavrotda yozilganidek: “Xudovandning fikrini kim anglab yetibdiki, Unga ta’lim bersa?” – Bizda esa Masihning fikri bor.

1st Corinthians III
1.Ey birodarlar, men sizlarga Muqaddas Ruhga tobe kishilarga gapirgandek gapira olmadim, balki dunyoviy fikrli, Masih yo‘lida chaqaloq qolganlar bilan so‘zlashgandek so‘zlashdim.
2.Sizlarni milkingizga botadigan yemish bilan emas, balki sut bilan boqdim, chunki unga hali kuchingiz yetmasdi. Hozir ham kuchingiz yetmaydi.
3.Sizlar hali ham bu dunyoning odamlariday yuribsizlar. Orangizda hasad, janjal va kelishmovchiliklar bor ekan, dunyoviy emasmisizlar? Bunday harakat qilarkansizlar, boshqa odamlardan nima bilan farqlanasizlar?
4.Sizlardan biri: “Men Pavlus ummatiman” – desa, boshqasi: “Men Apollos ummatiman”, – deydi. Sizning bu “insonparvarligingiz” ortiqcha emasmi?!
5.Axir, Pavlus kim? Apollos kim? Ular xizmatchi, xolos, ular orqali sizlar imon topgansizlar. Rabbimiz bizga ato qilgani bo‘yicha, har birimizning vazifasi boshqa-boshqa.
6.Men urug‘ ekdim, Apollos sug‘ordi; lekin Xudo o‘stirdi.
7.Shuning uchun ekkan va sug‘organ hech nima, hamma gap o‘stirgan Xudodadir.
8.Ekuvchi va sug‘oruvchining mohiyati bir, har biri mukofotni o‘z mehnatiga yarasha oladi.
9.Biz Xudoning xizmatdoshlarimiz, sizlar esa Xudoning ziroati, Xudoning imoratisizlar.
10.Xudo bergan inoyat asosida men dono quruvchi kabi poydevor qo‘ydim. Boshqa kishi esa uning ustida nimadir bunyod etadi. Har kim qanday qurayotganiga diqqat etsin.
11.Chunki hech kim qo‘yilgan poydevor, ya’ni Iso Masihdan boshqa poydevor qo‘ya olmaydi.
12.Bu poydevor ustida kimdir oltindan, kimdir kumush yoki qimmatli toshlardan, kimdir esa yog‘ochu xashak yo poxoldan bino qurmoqda,
13.har kimning ishi esa o‘ziga yarasha oshkor bo‘lib qoladi. Mahshar kuni uni fosh qiladi, olov uni ochiq-oydin qiladi-qo‘yadi. Shunda har kimning ishi qanday ekanligini olov sinab beradi.
14.Kimda-kimning bunyod etgan ishi olovga bardosh bersa, u mukofot oladi.
15.Kimning ishi yonsa, u talafot ko‘radi; o‘zi qutuladi-yu, ammo olovdan qutulib chiqqandek bo‘ladi.
16.Nahotki bilmasangiz? Sizlar Xudoning ma’badisizlar, Xudoning Ruhi ichingizda yashamoqda.
17.Kimki Xudoning ma’badini buzsa, uni Xudo uradi. Chunki Xudoning ma’badi muqaddasdir; bu ma’bad esa sizlarsiz.
18.Hech kim o‘z-o‘zini aldamasin. Sizlardan kim bu dunyoda dono bo‘laman desa, dono bo‘lish uchun o‘zini aqlsiz deb bilsin.
19.Chunki bu dunyoning donoligi Xudo oldida aqlsizlikdir.  Zaburda yozilganiday:     “U donolarni o‘zlarining quvligi ila to‘rga ilintirar”.
20.Va yana shunday yozilgan:     “Xudovand biladir-kim,     Donolar fikr-xayoloti puchga chiqur”.
21.Shuning uchun hech kim odamiylik bilan maqtanmasin. Chunki hamma narsa o‘zingizniki:
22.Pavlusu, Apollosu, Kifa ham, dunyo ham, hayot va o‘lim ham, shu dam va kelajak ham – hammasi sizlarniki.
23.Sizlar esa – Masihniki, Masih esa – Xudonikidir.

1st Corinthians IV
1.Shunday qilib, kishilar bizni Masihning xizmatkorlari hamda Xudoning sir-asrorlarini bayon etuvchi idorachilar deb tushunmog‘i lozim.
2.Umuman idora qiluvchidan talab qilingan narsa sidqidildan ishlashidir.
3.Men haqimda sizlar qanday fikrdasiz, yoki boshqa odamlar qanday fikrda, bu narsa meni deyarli qiziqtirmaydi. Men o‘zim ham o‘z haqimda fikr yuritmayman.
4.Zotan o‘zimda hech bir ayb ko‘rmasam ham, bu bilan o‘zimni oqlamayman. Chunki men haqda hukm yurituvchi Rabbimiz bo‘ladi.
5.Shu bois vaqtidan oldin, Rabbimiz kelmagunlaricha, aslo hukm yuritmanglar. U kelib zulmatda yashirilgan narsalarni ravshan qiladi-da, dil niyatlarini voqif etadi. O‘shanda har kim o‘z ishiga yarasha Xudodan tahsin oladi.
6.Ey birodarlar, men sizlarni o‘ylab, bu qoidalarni o‘zimga va Apollosga tatbiq etdim, toki sizlar yozilgandan tashqariga chiqmay, bilarmonlik qilmaslikni bizdan o‘rganinglar, bir-biringiz oldida kekkaymanglar.
7.Kim seni ustun tutyapti? Xudodan olmagan nimang bor ekan? Agar Undan olgan bo‘lsang, nima uchun Undan olmagandek maqtanib yuribsan?
8.Sizlar endi to‘q bo‘libsizlar, endi boyib ketibsizlar, bizsiz sultonlik qilyapsizlar! Koshki haqiqatan sulton bo‘lsangiz edi, unda biz sizlar bilan birga davr surar edik!
9.Men o‘ylaymanki, Xudo biz, havoriylarni go‘yo namoyishda oxirgilar qatorida yurgizib, o‘limga mahkum bo‘lganlar kabi maydonga keltirdi. Biz farishtalar hamda insonlar oldida, qolaversa, butun koinot oldida bir tomosha bo‘ldik.
10.Bizlar Masih uchun go‘yo aqlsizmiz, lekin sizlar Masih soyasida aqllisizlar! Biz zaifmiz, sizlar esa kuchli! Sizlar shon-shuhratli, biz esa e’tiborsizmiz!
11.Hatto shu vaqtgacha och-yalang‘ochmiz, chanqoqlik va kaltaklarga chidaymiz, sargardon bo‘lib yuribmiz.
12.O‘z mehnatimiz bilan kun ko‘ryapmiz. Bizni haqorat qilsalar, duo qilamiz; zulm qilsalar, chidaymiz.
13.G‘iybat qilsalar, yumshoq javob beramiz. Hozirgacha biz hammaning axlati, hatto dunyoning supurindisi bo‘lib yuribmiz.
14.Men bularni sizlarni xijolatda qoldirmoq uchun emas, balki sevimli bolalarimday nasihat qilmoq uchun yozyapman.
15.Masih yo‘lida minglab odamlar sizga ustozlik qilsa ham, otalaringiz ko‘p emas. Bir o‘zim Xushxabarni sizlarga yetkazib, Iso Masih nomidan otangiz bo‘ldim.
16.Shuning uchun sizlardan yalinib so‘rayman: [men Masihdan o‘rnak olganimdek] mendan o‘rnak olinglar!
17.Ana shu maqsadda men Rabbimizga sodiq bo‘lgan sevimli o‘g‘lim Timo‘tiyni sizning oldingizga yubordim. Har yerda va har bir imonlilar jamoatida ta’lim berganim kabi, Masih bilan yurgan yo‘llarimni u sizlarga eslatadi.
18.Men sizlarning oldingizga tez kelmaganim uchun, orangizdan ba’zi kishilar kiborlanib ketdi.
19.Ammo Rabbim xohlasa, men yaqinda oldingizga boraman. Unda takabburlarning so‘zini emas, ruhiy quvvatini sinab ko‘raman.
20.Chunki Xudo saltanati so‘zda emas, balki quvvatdadir.
21.Nima istaysizlar? Yoningizga hassa bilan boraymi, yoki mehr va muloyimlik ruhi bilan boraymi?

1st Corinthians V
1.Har holda, sizning orangizda zinogarlik paydo bo‘libdi, degan ovozalar chiqdi; buning ustiga shunday zinogarlikki, hatto majusiylar orasida bunday hodisa yuz bermagan, ya’ni sizlardan bir kishi otasining xotinini olibdi!
2.Va sizlar bu bilan faxrlanyapsizlar! Aksincha, motam tutib, bunday ish qilgan odamni orangizdan chiqarib tashlashingiz kerak edi-ku!
3.Men esa jisman g‘oyib bo‘lsam ham, ruhan har dam sizlar bilan birgaman. Men go‘yo yoningizda bo‘lgandek, bu ishni qilgan odam haqida allaqachon Rabbimiz Iso Masih nomi bilan hukm yuritdim:
4.Sizlar mening ruhim hamda Rabbimiz Iso Masihning qudrati bilan bir joyda to‘planganingizda,
5.bu odamni tana tinkasini quritish uchun shaytonga topshirish kerak, toki Rabbimiz Iso Masih kelgan kunda uning ruhi xalos bo‘lsin.
6.Sizlarning maqtanishingiz yaxshi emas. Nahotki, ozgina xamirturush butun xamirni achitishini bilmasangizlar?
7.Sizlar aslida xamirturushsiz bo‘lishingiz kerak. Shunday qilib, eski xamirturushni supurib tashlang, yangi xamir bo‘linglar! Masihning O‘zi bizning Fisih qurbonligimiz bo‘lib, jonini fido qilgan.
8.Shuning uchun biz eski yomonlik va buzuqlik xamirturushi bilan emas, balki soflik va samimiylik bo‘lgan xamirturushsiz non bilan bayram qilaylik.
9.Maktubimda sizlarga zinokorlar bilan aloqa qilmaslikni yozgan edim.
10.Shubhasizki, umuman bu dunyoning zinokorlari yoki tamagirlari, tovlamachilari, butparastlari haqida demoqchi emasdim, aks holda sizlar bu dunyodan ayrilishga majbur bo‘lar edingizlar!
11.Men sizlarga o‘zini birodaringiz deb, zinokor, tamagir, butparast, haqorat qiluvchi, mayxo‘r yoki talonchi bo‘lgan kishi bilan aloqa qilmaslikni, hatto bunday odam bilan birga ovqat yemaslikni yozgan edim.
12.Qolaversa, imonlilar jamoatidan tashqaridagilarni hukm etishga mening nima haqim bor? Ularni Xudo hukm qiladi. Sizlar jamoatdagilarni hukm qilsangiz, bas.  Tavrotda yozilganidek: “Fosiq odamni o‘z orangizdan chiqarib tashlanglar”.

1st Corinthians VI
1.Sizlardan biringizning boshqa birovga da’vosi bo‘lsa, qanday qilib azizlar huzurida emas, insofsizlar huzurida sud bo‘lishga jasorat etasizlar?
2.Azizlar dunyoni hukm etishlarini nahot sizlar bilmasangiz? Modomiki sizlar dunyoni hukm qilar ekansiz, nahotki deyarli ahamiyatsiz ishlarni ham muhokama qilishga layoqatli bo‘lmasangiz?
3.Biz farishtalarni hukm etishimizni bilmaysizlarmi? Shunday ekan, tirikchilik ishlari qayerda qoldi?
4.Sizlar esa tirikchilik masalalari haqida da’volashib, imonlilar jamoatidagi obro‘-e’tiborsiz kishilarni o‘z hakamlaringiz qilib qo‘yasizlar.
5.Sizlar uyaling, deb shularni aytyapman. Nahotki orangizda o‘z birodarlari orasida hakam bo‘ladigan bironta ham dono odam yo‘q?
6.Holbuki, birodar birodar bilan da’volashmoqda-yu, bu ham imonsizlar oldida!
7.Har holda bir-biringiz bilan da’volashishning o‘zi ham sizlar uchun tamoman mag‘lubiyatdir. Haqsizlikka chidab turganingiz sizlar uchun yaxshiroq bo‘lmasmidi? Haq-huquqingiz toptalgani sizlar uchun yaxshiroq bo‘lmasmidi?
8.Lekin sizlar, aksincha, o‘z birodaringizga nohaqlik qilib, uni haq-huquqdan mahrum qilyapsizlar.
9.Nahotki bilmasangizlar? Nohaqlik qiluvchilar Xudoning Shohligidan bahramand bo‘lmaydilar. Adashmanglar, na zinokorlar, na butparastlar, na fohishabozlar, na bachchabozlar, na bachchalar,
10.na o‘g‘rilar, na tamagirlar, na ichkilikbozlar, na haqorat qiluvchilar, na talonchilar Xudoning Shohligidan bahramand bo‘lmaydilar.
11.Sizlar ba’zilaringiz shunday edingizlar. Lekin sizlar yuvindingiz, muqaddas bo‘ldingiz, Rabbimiz Iso Masihning nomi va Xudoyimizning Ruhi bilan oqlandingiz.
12.Hamma narsa menga joiz ekan, lekin hamma narsa ham foydali emas. Hamma narsa menga joiz ekan, lekin hech bir narsa menga hokim bo‘lmasligi kerak.
13.Ovqat qorin uchun, qorin ham ovqat uchun ekan, lekin Xudo uni ham, buni ham yo‘q qiladi. Badan esa zino uchun emas, balki Rabbimiz uchundir, Rabbimiz esa badan uchundir.
14.O‘z qudrati bilan Rabbimiz Isoni tiriltirgan Xudo bizni ham tiriltiradi.
15.Bilmaysizlarmi? A’zoyi badaningiz Masihning a’zolaridir. Shunday bo‘lgach, Masihning a’zolarini olib, fohishaning a’zolari qilib qo‘yarmikinman? – Aslo!
16.Fohisha bilan qovushgan u bilan bir badan bo‘lishini bilmaysizlarmi? Mana Tavrotda: “Ikkovi bir badan bo‘ladi”, – deb yozilgan.
17.Rabbimiz bilan qovushgan esa U bilan bir ruh bo‘ladi.
18.Zinodan qochinglar! Inson qiladigan har qanday gunoh badandan tashqarida bo‘ladi. Zino qiluvchi esa o‘z shaxsiy badaniga qarshi gunoh qiladi.
19.Nahot bilmasangiz? Sizning badaningiz o‘zingizda yashayotgan Muqaddas Ruhning ma’badidir. Uni sizga Xudo bergan, sizlar o‘zlaringizga tegishli emassizlar.
20.Qimmat baho bilan sotib olindingizlar. Shuning uchun badaningiz [va ruhingiz] bilan Xudoni ulug‘langlar. [Chunki sizlar Xudoga tegishlisiz.]

1st Corinthians VII
1.Endi sizlar menga yozgan narsalarga kelaylik:     Xotinga tegmaslik odam uchun yaxshidir.
2.Lekin zinoga yo‘l qo‘ymaslik uchun, har bir kishining o‘z xotini bo‘lsin va har xotinning o‘z eri bo‘lsin.
3.Er o‘z xotiniga nisbatan va xotin o‘z eriga nisbatan er-xotinlik vazifasini bajo keltirsin.
4.Xotinning badani ustidan xotin emas, balki eri hokimlik qiladi. Xuddi shunday, erning badani ustidan er emas, balki xotini hokimlik qiladi.
5.Bir-biringizdan bosh tortmanglar. Faqat o‘zaro kelishgandan so‘ng, [ro‘za tutish va] ibodat qilish uchun vaqtincha judo bo‘linglar. Keyin yana qovushinglar, toki o‘zingizni tiya olmaganingizdan foydalanib, shayton sizlarni vasvasaga solmasin.
6.Men buni buyruq tariqasida emas, ijozat tariqasida aytyapman.
7.Butun insonlar men kabi bo‘lishlarini istar edim. Lekin har bir kishining Xudodan olgan o‘z qobiliyati bor, biriniki bu bo‘lsa, boshqaniki udir.
8.Uylanmaganlarga va beva xotinlarga aytaman: men kabi qolsalar, ular uchun yaxshidir.
9.Lekin o‘zini tuta olmasalar, uylansinlar. Chunki shahvoniy ishq bilan yonishdan ko‘ra, uylanish yaxshiroqdir.
10.Uylanganlarga men emas, balki Rabbimiz buyuradi: xotin eridan ajralmasin.
11.Agar ajralsa, ersiz qolsin yoki o‘z eri bilan yarashsin. Er ham o‘z xotinini qo‘yib yubormasin.
12.Boshqalarga esa Rabbimiz emas, balki men aytyapman: agar bir imonli erning xotini imonsiz bo‘lsa-yu, eri bilan yashashga rozi bo‘lsa, er xotinini qo‘yib yubormasin.
13.Shuningdek, biron xotinning eri imonsiz bo‘lsa va u xotini bilan yashashga rozi bo‘lsa, xotin eridan ajramasin.
14.Chunki imonsiz er imonli xotini orqali muqaddas bo‘ladi va imonsiz xotin ham imonli eri orqali muqaddas bo‘ladi. Aks holda bolalaringiz harom bo‘lur edilar, endi esa muqaddasdirlar.
15.Agar imonsiz er yoki xotin ayrilmoqchi bo‘lsa, ayrilsin. U holda imonli er yoki xotin boshi bog‘liq emas. Rabbimiz bizni tinchlikka chorlagan.
16.Ey xotin, eringni qutqara olishingni qayerdan bilasan? Yoki ey erkak, xotiningni qutqara olishingni qayerdan bilasan?
17.Xullas, har bir kishiga Rabbimiz qanday taqdir ato etgan bo‘lsa, Xudo uni qanday holatda da’vat etgan bo‘lsa, shunday turmush kechirsin. Men butun Masih jamoatlariga shunday buyuraman.
18.Birov sunnatli bo‘lganda da’vat etildimi? Sunnatini bekitmasin. Birov sunnatsiz bo‘lganda da’vat etildimi? Sunnat bo‘lmasin.
19.Sunnatlilik ham, sunnatsizlik ham hech narsa emas, hamma gap Xudo buyruqlarini ado etishdadir.
20.Har kim qanday holatda da’vat etilgan bo‘lsa, o‘sha holatda qolsin.
21.Agar qul bo‘lganingda da’vat etilgan bo‘lsang, tashvishlanma. Ammo ozod bo‘lishga imkon bor bo‘lsa, fursatni g‘animat bil.
22.Rabbimiz kimni qul sifatida da’vat etgan bo‘lsa, u Rabbimizning ozod bandasidir. Shuningdek, Masih kimni ozod kishi sifatida da’vat etgan bo‘lsa, u Masihning qulidir.
23.Sizlar qimmat baho bilan sotib olindingizlar, tag‘in insonning quli bo‘lmanglar.
24.Birodarlar, kim qanday holda da’vat etilgan bo‘lsa, Xudo oldida o‘sha holda qolsin.
25.Ersizlar haqida Rabbimdan amr olganim yo‘q. Lekin men Rabbimdan olgan marhamatga binoan, ishonchli kishi sifatida maslahat beraman.
26.Hozirgi siqiq vaziyat sababli insonga avvalgi holatidek qolish yaxshidir, deb o‘ylayman.
27.Xotiningga nikohlanganmisan? Qo‘yib yuborishni izlama. Bo‘ydoq qoldingmi? Xotin izlama.
28.Lekin uylansang ham, gunohkor bo‘lmaysan. Shuningdek, qiz erga tegsa, gunohkor bo‘lmaydi. Faqat bunday odamlarning boshi qayg‘uda bo‘ladi va men bundan sizlarni asramoqchiman.
29.Ey birodarlar, men sizlarga yana shuni aytmoqchimanki, vaqt endi qisqa. Bundan keyin xotinli erkaklar xotini yo‘qday bo‘lsinlar.
30.Yig‘layotganlar yig‘lamaganday, sevinayotganlar sevinmaganday, sotib olayotganlar xarid qilmaganday,
31.bu dunyodan istifoda qilayotganlar esa istifoda qilmaganday yashasinlar. Mana, bu dunyoning qiyofasi so‘lib boryapti-ku!
32.Men sizlarning tashvishsiz bo‘lishingizni istayman. Uylanmagan odam Rabbimni qanday rozi qilaman, deb Uning ishlari haqida qayg‘uradi.
33.Uylangan odam esa xotinimni qanday rozi qilaman, deb dunyoviy ishlar haqida qayg‘uradi. Erli xotin bilan ersiz qiz orasida ham farq bor.
34.Erga tegmagan qiz Rabbimni qanday rozi qilaman, deb Uning ishlari haqida qayg‘uradi, shu tariqa u jisman va ruhan muqaddas bo‘ladi. Lekin erli xotin erimni qanday rozi qilaman, deb dunyoviy ishlar haqida qayg‘uradi.
35.Men bularni sizlarga band solish uchun aytayotganim yo‘q. Aksincha, adab bilan yashab, fikringizni chalg‘itmasdan, sidqidildan Rabbingizga berilinglar, deb sizlarning manfaatingizni o‘ylab gapirdim.
36.Agar biron kishi o‘z bokirasining iffatini saqlashni adabsizlik deb hisoblasa va qizning yoshi o‘tayotgan bo‘lsa, u xohlaganidek qilsin, gunohkor bo‘lmaydi. Mayli, bundaylar turmushga chiqsin.
37.Lekin kim o‘z fikrida og‘ishmay qattiq tursa va ehtiyoj yuzasidan qisilmay, o‘z irodasiga hokim bo‘lib, bokirasining iffatini saqlashga qaror qilgan bo‘lsa, u odam yaxshi ish qilgan bo‘ladi.
38.Binobarin, kim o‘z bokirasini erga bersa, yaxshi ish qilgan bo‘ladi. Erga bermagan esa yana ham yaxshiroq ish qilgan bo‘ladi.
39.Xotin hali eri tirikligida qonun bo‘yicha boshi bog‘liqdir. Agar eri o‘lsa, u istagan kishiga turmushga chiqishi mumkin, faqat u kishi Rabbimizga tegishli bo‘lsin.
40.Ammo xotin tulligicha qolsa, u yana ham baxtli bo‘ladi.     Bu mening fikrim va o‘ylaymanki, menda ham Xudoning Ruhi bor.

1st Corinthians VIII
1.Butga qurbon qilingan go‘sht masalasiga kelsak, biz hammamiz bilimga egamiz, deyish mumkin. Lekin bilim kishini shishintiradi, sevgi bo‘lsa, yashnatadi.
2.Agar bir kishi bilimliman deb o‘ylasa, u hali zarur bo‘lgan bilimga erishmagan.
3.Kimki Xudoni sevsa, u Xudo tomonidan tanib-bilingan.
4.Endi butga qurbon qilingan go‘shtni yeyishga kelsak, biz shuni bilamizki, but dunyoda hech narsa emas, birgina Xudodan boshqa xudo yo‘q.
5.Garchi yeru ko‘kda xudo deb atalgan mavjudotlar bor bo‘lsa-da (haqiqatan ham ko‘p “xudolar” va “rablar” bor),
6.lekin biz uchun birgina Otamiz Xudo bor. Hamma narsa Undandir, biz U uchun yashaymiz. Shuningdek, birgina Rabbimiz Iso Masih bor. Hamma narsa U orqali vujudga kelgan, biz ham U orqali yashaymiz.
7.Lekin bu bilim barcha insonlarda yo‘q. Ba’zi imonlilar hozirgacha eski butparastlik odati bo‘yicha, bu go‘shtni butga bag‘ishlangan qurbonlik sifatida yeydilar, ular vijdonan sezgir bo‘lgani uchun vijdoni bulg‘anadi.
8.Oziq-ovqatlar umuman bizni Xudoga yaqinlashtira olmaydi. Agar yemasak ham, bir narsa yo‘qotmaymiz, yesak ham, bir narsa orttirmaymiz.
9.Faqat ehtiyot bo‘lingiz, sizlarning bu erkinligingiz zaiflarning vasvasaga tushishiga sabab bo‘lmasin.
10.Masalan, vijdoni sezgir bir kishi bilimliman degan sening butxonada yeb o‘tirganingni ko‘rib qolsa, u butga bag‘ishlangan qurbonlik go‘shtlarini yeyishga moyil bo‘lmaydimi?
11.Ana shu zaif birodaring uchun Masih o‘ldi, sen esa uni o‘z biliming tufayli halokatga yo‘liqtirasan.
12.Shunday yo‘l tutsangizlar, birodarlaringizga qarshi gunoh qilgan bo‘lasizlar. Ularning sezgir vijdoniga azob berib, Masihga qarshi ham gunoh qilgan bo‘lasizlar.
13.Xullasi kalom, agar yeyayotgan ovqatim birodarimning vasvasaga tushishiga sabab bo‘ladigan bo‘lsa, men uni vasvasaga solmaslik uchun umrbod go‘sht yemayman.

1st Corinthians IX
1.Men havoriy emasmanmi? Men ozod emasmanmi? Rabbimiz Iso Masihni ko‘rmaganmanmi? Rabbim yo‘lida qilgan mehnatim mahsuli sizlar emasmi?
2.Agar boshqalar uchun havoriy bo‘lmasam, unda hech bo‘lmasa sizlar uchun havoriydirman. Axir, sizlar Rabbimning ummatisizlar, havoriyligimning muhrisizlar.
3.Meni so‘roq qiluvchilar oldida o‘zimni ana shu bilan oqlayman.
4.Nahotki bizning yeb-ichishga huquqimiz bo‘lmasa?
5.Biz ham boshqa havoriylar kabi, Rabbimiz Isoning ukalari va Kifa kabi imonli bir xotinni o‘zimiz bilan olib borishga huquqimiz yo‘qmi?
6.Nahotki faqat men va Barnabo ishlamaslik huquqidan benasib bo‘lsak?
7.Kim o‘z hisobidan askarlik qiladi? Kim tok o‘tqazib, uning mevasini yemaydi? Kim poda boqib, podaning sutini ichmaydi?
8.Men buni faqat odamiylik yuzasidan gapiryapmanmi? Tavrot ham xuddi shuni aytadi-ku!
9.Mana, Musoning Qonunida: “G‘alla yanchayotgan ho‘kizning og‘zini to‘sma”, – deb yozilgan. Axir, Xudo ho‘kizlar haqida qayg‘uryaptimi?
10.Yoki buni shaxsan biz uchun aytyaptimi? Ha, bular biz uchun yozilgan. Shudgor qiluvchi umid bilan shudgor qilishi kerak, g‘alla yanchuvchi ham o‘z haqini olish umidi bilan ishlashi kerak.
11.Biz orangizda Ruhning urug‘ini ekkandan keyin sizlardan moddiy hosilni o‘rib olsak, buni ko‘p ko‘rasizmi?
12.Agar boshqalarning sizlardan foydalanish haqi bor ekan, bizning haqimiz yanada ko‘proq bo‘lishi kerak-ku!     Lekin biz bu haqdan foydalanmadik, aksincha, Masih Xushxabariga to‘siq bo‘lmasin deb, har narsaga chidab yuribmiz.
13.Bilmaysizlarmi, ma’badda xizmat qiluvchi ruhoniylar ma’baddan ovqat olib yeydilar. Qurbongohda xizmat qiluvchilar keltiriladigan qurbonliklardan ulush oladilar.
14.Shuningdek, Injilni targ‘ib qiluvchilar bu yumush orqali kun kechirishlarini Rabbimiz Isoning O‘zi buyurgan.
15.Lekin men bu huquqlarning hech biridan foydalanmadim, menga shunday qilinsin, deb ham bularni yozayotganim yo‘q. Biron kishi meni shu iftixordan mahrum qilganidan ko‘ra, men uchun o‘lish yaxshidir.
16.Agar men Injilni targ‘ib etayotgan bo‘lsam, bu bilan faxrlanishga haqim yo‘q, chunki bu mening zimmamdagi vazifamdir. Ammo Injilni targ‘ib etmasam, mening holimga voy!
17.Bu ishni ixtiyoriy ravishda qilsam, mukofot olaman. Lekin buni g‘ayriixtiyoriy ravishda qilayotgan bo‘lsam, demak, men faqat zimmamdagi vazifani ado etyapman.
18.U holda menga qanday mukofot bor? Mukofotim shundaki, men Masih Xushxabarini badalsiz targ‘ib qilishni faxrli deb bilaman, voizlik haqimdan voz kechaman.
19.Men hammasidan ozod bo‘lsam ham, yanada ko‘proq odamni ergashtiray deb, o‘zimni hammasiga qul etdim.
20.Yahudiylarni ergashtiray deb, yahudiylarga yahudiy kabi bo‘ldim. O‘zim Tavrot Qonuniga qaram bo‘lmasam-da, qaram bo‘lganlarni ergashtiray deb, ular uchun Qonunga qaramday bo‘ldim.
21.Men Xudo oldida qonunsiz ham emasman; aksincha, Masihning Qonuniga bo‘ysunaman. Ammo Ilohiy Qonunni bilmaganlarni ergashtiray deb, ular uchun Qonundan bexabarday bo‘ldim.
22.Zaiflarni ergashtiray deb, ular uchun zaif bo‘ldim. Hech bo‘lmasa ba’zilarni qutqaray deb, hammaga hamma narsa bo‘ldim.
23.Bularning hammasini Injil uchun qilyapman, toki uning qut-barakasida mening ham hissam bo‘lsin.
24.Nahot bilmasangizlar, musobaqa maydonida hammasi chopadi-yu, ammo faqat bir kishi mukofot oladi. Sizlar ham shunday chopingki, mukofot olinglar!
25.Musobaqada jonbozlik qiladigan har bir odam har narsadan nafsini tiyadi. Ular foniy bir toj olish uchun, biz esa boqiy toj olish uchun jonbozlik qilamiz.
26.Menga qolsa, shunday chopyapmanki, chopishim maqsadsiz bo‘lmaydi. Shunday urinyapmanki, zarbam havoga urilganday bo‘lmasin.
27.Badanimni turtkilab, o‘zimga qul qilib olaman, toki boshqalarga nasihat qilib turib, o‘zim yaramas bo‘lib qolmayin.

1st Corinthians X
1.Birodarlar, sizlar shundan xabarsiz qolishingizni istamayman: ota-bobolarimizning hammasi nurli bulut ostida kezdilar va hammasi Qizil dengizdan o‘tdilar.
2.Ularning hammasi shunday bulut ostida kezib va dengizdan o‘tib, Muso payg‘ambar nomidan suvga cho‘mib imon keltirganday bo‘ldilar.
3.Hammasi baravar ruhiy oziqni yedilar.
4.Hammasi baravar ruhiy ichimlikni ichdilar; ular orqalaridan kelayotgan ruhiy qoyatoshdan suv ichdilar. U qoyatosh esa Masih edi.
5.Lekin Xudo ularning ko‘plaridan rozi bo‘lmadi, ular sahroda halok bo‘lishdi.
6.Ularning boshiga tushgan bu ko‘rgiliklar biz ularday yomon nafsga berilmasligimiz uchun bizga namuna bo‘ldi.
7.Ularning ba’zilariga o‘xshab, butparast bo‘lmanglar. Ular haqida  Tavrotda shunday yozilgan: “Xalq yeyish va ichish uchun o‘tirdi, o‘ynashmoqqa turdi”.
8.Zinokorlik ham qilmaylik, chunki ulardan ba’zilari zinokorlik qildilar va bir kunda ulardan yigirma uch ming kishi nobud bo‘ldi.
9.Masihni ham sinov qilmaylik, chunki ulardan ba’zilari Xudoni sinadilar va ilonlardan halok bo‘ldilar.
10.Shikoyatbozlik ham qilmanglar, chunki ulardan ba’zilari shikoyat qildilar va Qiruvchi ularni urib nobud qildi.
11.Ular boshdan kechirgan bu hodisalarning hammasi biz ibrat olishimiz uchun sodir bo‘ldi, zamonaning oxiriga yetishgan bizlar uchun nasihat tariqasida yozilgan.
12.Shuning uchun, o‘zining mustahkamligiga ishongan kishi yiqilmaslik uchun ehtiyot bo‘lsin.
13.Boshingizga oddiy insoniy vasvasadan boshqa vasvasa kelmagan. Xudo esa sodiqdir, U kuchingizdan ortiq vasvasaga tushishingizga yo‘l qo‘ymaydi, lekin vasvasa bilan birga toqat qilishingiz uchun ilojini ham beradi.
14.Binobarin, ey sevikli birodarlarim, butparastlikdan qochinglar!
15.Men sizlarga aqli borlar deb xitob qilyapman, gapimni o‘zlaringiz muhokama qilinglar.
16.Biz qutlug‘ kosani qutlar ekanmiz, Masihning qoniga aloqador bo‘lmaymizmi? Nonni sindirar ekanmiz, Masihning badaniga aloqador bo‘lmaymizmi?
17.Non qanday bitta bo‘lsa, biz ham xuddi shunday ko‘plashib bitta badanni tashkil etamiz. Axir, burda-burda bo‘lsa-da, hammamiz bitta nonni bo‘lishamiz.
18.Hozirgi dunyoviy Isroilga qaranglar:  Xudo sha’niga keltiriladigan qurbonlik etlarini yeguvchilar qurbongohda ishtirok etmaydilarmi?
19.Men nima demoqchiman o‘zi? But biron narsa hisoblanadimi? Yoki butga bag‘ishlangan qurbonlik biror ahamiyat kasb etadimi?
20.Yo‘q, ammo majusiylar qurbonlik bag‘ishlaganda Xudoga emas, jinlarga bag‘ishlaydilar. Sizlar esa jinlar bilan aloqa qilishingizni istamayman.
21.Sizlar ham Rabbimiz kosasidan, ham jinlar kosasidan icha olmaysizlar; ham Rabbimiz dasturxonida, ham jinlar dasturxonida ishtirok qila olmaysizlar.
22.Nahotki biz Rabbimizning rashkini qo‘zg‘amoqchi bo‘lsak? Nahotki biz Undan kuchli bo‘lsak?
23.Hamma narsa menga joiz ekan, lekin hamma narsa foydali emas. Hamma narsa joiz ekan, lekin hamma narsa ibratli emas.
24.Har kim o‘zining emas, o‘zganing manfaatini ko‘zlasin.
25.Vijdoningiz tinch bo‘lishi uchun, bozorda sotiladigan hamma narsani tekshirmasdan yeyaveringlar.
26.Chunki “Xudovandnikidir yer yuzi va undagi borliq jon”.
27.Agar imonsizlardan biri sizlarni chaqirsa va borishga mayl qilsangiz, vijdoningiz tinch bo‘lishi uchun, oldingizga qo‘yilgan har bir narsani tekshirmasdan yeyaveringlar.
28.Mabodo u kishi sizlarga: “Bu butga bag‘ishlangan qurbon go‘shti”, – deb aytsa, aytganning xotiri uchun va vijdon uchun yemanglar. [Zotan yer va undagi borliq jon Xudovandnikidir.]
29.Men vijdon deb o‘zimning emas, boshqa kishining vijdonini ko‘zda tutyapman. Nima uchun boshqa kishining vijdoni tufayli mening erkinligimga dog‘ tushar ekan?
30.Agar men Xudoga shukrona aytib ovqatda ishtirok etsam, nega minnatdorchiligim uchun aybdor bo‘lar ekanman?
31.Shunday qilib, yeysizlarmi, ichasizlarmi, nimaiki qilsangizlar, hamma narsani Xudoni ulug‘lash uchun qilinglar.
32.Na yahudiylarni, na yunonlarni, na Xudoning jamoatini qoqintiradigan biron narsa qilmanglar.
33.Men ham o‘z manfaatimni emas, ko‘plarning manfaatini ko‘zlayman, ular najot topsin deb, turli yo‘l bilan hammaning ko‘nglini topmoqchiman.

1st Corinthians XI
1.Men Masihga qanday ergashsam, sizlar ham menga shunday ergashinglar.
2.Ey birodarlar, sizlarni maqtasam arziydi, chunki sizlar meni har doim xotirlaysizlar, topshirgan rivoyatlarimga qattiq amal qilasizlar.
3.Yana shuni bilishingizni xohlaymanki, har bir erkakning boshlig‘i Masih, xotinning boshlig‘i erkak, Masihning boshlig‘i esa Xudodir.
4.Boshini yopib ibodat qilgan yoki bashorat qilgan har bir erkak o‘z boshini sharmanda qiladi.
5.Yana boshini yopmay ibodat qilgan yoki bashorat qilgan har bir xotin o‘z boshini sharmanda qiladi. Bunday xotin sochlarini qirgan xotin bilan tengdir.
6.Agar xotin boshini yopishni istamasa, unda sochlarini ham qirqsin. Lekin agar xotinga sochlarini qirqish yoki qirish uyat bo‘lsa, boshini yopsin.
7.Erkak Xudoning surati va izzati qilib yaratilgani uchun, boshini yopmog‘i shart emas. Xotin bo‘lsa – erkakning izzatidir.
8.Chunki erkak xotindan emas, balki xotin erkakdan bunyod bo‘lgan.
9.Yana erkak xotin uchun emas, balki xotin erkak uchun yaratilgan.
10.Shuning uchun hamda farishtalar sababli, xotinning boshi ustida hokimlik alomati bo‘lishi kerak.
11.Har holda, Rabbimiz nazarida xotin erkakdan mustaqil emas va erkak ham xotindan mustaqil emas.
12.Xotin erkakdan yaratilgani to‘g‘ri, lekin erkak xotindan dunyoga kelishi ham to‘g‘ri. Zotan hamma narsa Xudodandir.
13.O‘zlaringiz o‘ylab ko‘ringlar: xotin boshini yopmay Xudoga ibodat qilishi adab yuzasidanmi?
14.Erkak sochlarini o‘stirsa, bu unga sharaf bo‘lmasligini tabiatning o‘zi ham sizga o‘rgatadi-ku!
15.Lekin xotin sochlarini o‘stirsa, bu u uchun sharafdir; chunki soch unga yopqich o‘rnida berilgan.
16.Agar biror kishi bu haqda bahslashmoqchi bo‘lsa, bilsinki, bizda ham, Xudoning biron jamoatida ham bunday odat yo‘q.
17.Endi bularni taqdim etib, sizlarni maqtamayman. Mana, sizlarning yig‘ilishlaringiz foydali emas, zararli bo‘lib qolibdi-ku!
18.Avvalo, imonlilar jamoati yig‘ilganda orangizda nizolar bo‘lganini eshityapman va bunga qisman bo‘lsa ham ishonaman.
19.Orangizda noto‘g‘ri fikrlar yoyilmasa bo‘lmaydi, ana shundagina to‘g‘ri fikr qiluvchilar bilinib qoladi.
20.Sizlar bir joyda ovqatlanishga yig‘ilganingizda, Rabbimizning kechligini qutlayotganga o‘xshamaysizlar.
21.Har kim boshqalarni kutmay, o‘z ovqatini yeb yuboradi. Shu tufayli biri och qoladi, boshqasi esa mast bo‘ladi.
22.Nahotki yeyish va ichish uchun uylaringiz bo‘lmasa? Yoki Xudoning jamoatini pisand qilmay, yo‘qsillarni xijolatda qoldirmoqchimisizlar? Sizlarga yana nima aytayin? Sizlarni maqtaymi? Yo‘q, bu xususda sizlarni maqtamayman.
23.Men sizlarga topshirgan yo‘l-yo‘riqni Rabbimning O‘zidan olganman: Rabbimiz Iso xoinona tutib berilgan kechada nonni oldi,
24.shukrona aytib sindirdi va dedi: “Olib yenglar, bu sizlar uchun sindirilgan Mening tanamdir. Buni Meni eslab turish uchun qilib turinglar”.
25.Shuningdek, kechki ovqatdan keyin kosani olib dedi: “Bu kosa Mening qonim bilan tasdiqlangan Yangi Ahddir. Undan har daf’a ichganingizda, buni Meni eslab turish uchun qilinglar”.
26.Shunday qilib, sizlar bu nonni har daf’a yeganingizda, bu kosadan ichganingizda, Rabbimiz kelguniga qadar Uning o‘limini e’lon etgan bo‘lasizlar.
27.Kimda-kim noloyiq tarzda bu nonni yesa yoki Rabbimiz kosasidan ichsa, Rabbimizning tanasi va qoniga qarshi gunoh qilgan bo‘ladi.
28.Shuning uchun inson o‘z-o‘zini imtihon qilsin, shundan so‘ng nondan yesin va kosadan ichsin.
29.Kimki noloyiq tarzda yeb-ichsa, yeb-ichib o‘zini o‘zi mahkum qiladi, chunki u Rabbimizning tanasini pisand qilmagan.
30.Ana shu sababdan sizlarning ko‘pingiz zaif va xastasizlar, hatto o‘lganlar ham oz emas.
31.Agar o‘z-o‘zimizni hukm etganimizda edi, mahkum bo‘lmas edik.
32.Dunyo bilan birga mahkum bo‘lmasligimiz uchun, Rabbimiz hozirdan bizni hukm qilib, adabimizni beryapti.
33.Shunday qilib, birodarlarim, kechlikka yig‘ilganingizda, bir-biringizni kutib turinglar.
34.Agar biror kishi och bo‘lsa, o‘z uyida yesin; tag‘in yig‘ilishlaringiz mahkum bo‘lishingizga sabab bo‘lmasin.     Qolgan masalalarni oldingizga kelganimdan keyin to‘g‘rilarman.

1st Corinthians XII
1.Ey birodarlar, Muqaddas Ruhning in’omlari haqida bexabar qolishingizni istamayman.
2.Esingizdami, sizlar butparast bo‘lgan vaqtingizda gung butlarga sajda qilar va juda mahliyo bo‘lar edingizlar.
3.Shuning uchun sizlarga shuni bildiryapmanki, Xudoning Ruhidan ilhom olayotgan hech kim Isoga la’nat aytmaydi, shuningdek, hech kim Muqaddas Ruh ilhomisiz Isoni Rabbim deb ayta olmaydi.
4.Ruhiy in’omlar har xildir, Ruh esa bittadir.
5.Xizmatlar har xildir, Rabbimiz esa bittadir.
6.Ruhiy ta’sirlar har xildir, lekin hammada har qanday ta’sirni vujudga keltirgan yagona Xudodir.
7.Muqaddas Ruh umumiy manfaat uchun har kimda alohida faoliyat ko‘rsatadi.
8.Birov Ruh ilhomi bilan hikmatli kalomni aytadi, boshqasiga o‘sha Ruh bilimli gapirishni ato etadi.
9.O‘sha Ruh birovga imon kuchi, boshqasiga esa shifokorlik in’omlarini baxsh etadi.
10.Birovga mo‘jizakorlik kuchlari, boshqasiga bashoratgo‘ylik, yana boshqasiga ruhlarning farqiga borish qobiliyati nasib etadi. Biriga turli tillarda gapirish, boshqasiga bu tillarni ta’bir qilish ilhomi keladi.
11.Bularning hammasi esa o‘sha bitta Ruh ta’sirida sodir bo‘ladi, Ruh O‘zi xohlagani bo‘yicha, bu qobiliyatlarni har kimga alohida taqsimlaydi.
12.Bir badanda ko‘p uzv bor. Badanning uzvlari ko‘p bo‘lsa-da, ular bir badanni tashkil etadi. Masih  jamoati ham shundaydir.
13.Biz kim bo‘lishimizdan qat’i nazar – yahudiymi, yunonmi, qulmi, erkinmi – hammamiz bir badan bo‘lish uchun o‘sha bitta Ruhga cho‘mganmiz va hammamiz o‘sha bitta Ruhdan ichganmiz.
14.Badan bir emas, ko‘p uzvdan iborat.
15.Agar oyoq: “Men qo‘l bo‘lmaganim uchun badanga tegishli emasman”, – desa-da, badanga tegishli bo‘lmay qoladimi?
16.Agar quloq: “Men ko‘z bo‘lmaganim uchun badanga tegishli emasman”, – desa-da, badanga tegishli bo‘lmay qoladimi?
17.Agar butun badan ko‘z bo‘lsa edi, eshitish qayerda qolar edi? Agar butun badan quloq bo‘lsa edi, hid bilish qayerda qolar edi?
18.Shunday qilib, Xudo uzvlarning har birini badanda istaganicha qo‘ydi.
19.Agar hammasi birgina uzv bo‘lsa edi, badan qayerda qolar edi?
20.Xullasi kalom, uzvlar ko‘p, badan esa birdir.
21.Ko‘z qo‘lga: “Sen menga kerak emassan”, – yoki bosh oyoqlarga: “Sizlar menga kerak emassizlar”, – deb aytolmaydi.
22.Aksincha, badanning zaifroq ko‘ringan uzvlari juda kerakli.
23.Badanimizning e’tiborsizroq ko‘ringan uzvlariga ayniqsa e’tibor beramiz. Ko‘rimsiz uzvlarimizga esa yana ko‘proq zeb beramiz.
24.Lekin xushbichim uzvlarimizning bunga ehtiyoji yo‘q. Xudo esa badanni muvofiqlashtirib yaratdi, yetishmagan uzvga alohida e’tibor berdi.
25.Shu tariqa badanda bo‘linish bo‘lmaydi, lekin butun uzvlar bir-biriga bir xil g‘amxo‘rlik qiladilar.
26.Agar bir uzv azob cheksa, butun uzvlar u bilan birga azob chekadi. Agar bir uzv yuksalsa, butun uzvlar u bilan birga sevinadilar.
27.Sizlar esa Masihning badanisizlar, Uning ayrim-ayrim uzvlarisizlar.
28.Shu tariqa, Xudo imonlilar jamoatiga, birinchidan, havoriylarni, ikkinchidan, payg‘ambarlarni, uchinchidan, muallimlarni tayinlab berdi. Keyin ba’zilarga mo‘jiza ko‘rsatish qobiliyati, shifokorlik kuchlari, yordam berish, boshqarish, turli tillarda gapirish qobiliyatlarini berdi.
29.Hammasi havoriymikin? Hammasi payg‘ambarmikin? Hammasi muallimmikin? Hammasi mo‘jiza ko‘rsatarmikin?
30.Hammasida shifokorlik kuchlari bormikin? Hammasi  noma’lum tillarda gapirarmikin? Hammasi bu tillarni ta’bir qilarmikin?
31.Sizlar yaxshisi, a’loroq in’omlarga qiziqinglar. Endi men sizlarga eng oliy yo‘lni ko‘rsataman.

1st Corinthians XIII
1.Agar men insonlarning va farishtalarning tillarida gapirsam-u, lekin sevgim bo‘lmasa, jaranglaydigan mis cholg‘u, yangraydigan zang bo‘lib qolaman.
2.Agar bashoratgo‘y bo‘lsam, agar butun sirlardan voqif bo‘lib, har qanday ilmni bilsam, agar tog‘larni ko‘chiradigan imonga ega bo‘lsam-u, lekin sevgim bo‘lmasa, men hech narsa emasman.
3.Agar butun yer-mulkimni taqsimlab bersam, hatto badanimni yondirishga topshirsam-u, lekin sevgim bo‘lmasa, menga hech foydasi yo‘q.
4.Sevgi sabrli va ko‘ngilchandir. Sevgi hasad qilmas, kekkaymas, shishinmas.
5.Sevgi beboshlik qilmas, xudbinlik qilmas, achchiqlanmas, kek saqlamas.
6.Sevgi nohaqlikka sevinmas, aksincha, haqiqat ila shod bo‘lur.
7.Sevgi har narsani ko‘tarar, har yo‘lda ishonch hosil qilar, har sharoitda umid saqlar, har narsaga toqat qilar.
8.Sevgi aslo ado bo‘lmas. Payg‘ambarlar bashorati bo‘lsa, tamom bo‘lg‘usi. Tillar bo‘lsa, jim bo‘lg‘usi. Bilim bo‘lsa, bartaraf bo‘lg‘usi.
9.Bizning bilimimiz hali to‘liqsiz, bashorat qilishimiz to‘liqsizdir.
10.Kamolot kelganda esa, to‘liqsiz narsa bartaraf bo‘lajak.
11.Men bola bo‘lganimda, bola kabi gapirar, bola kabi fikr qilar, bola kabi muhokama qilar edim. Voyaga yetgach, bolalikni qoldirdim.
12.Shu singari, biz hozir go‘yo xira oynaga qaragandek ko‘ryapmiz, lekin u vaqtda yuzma-yuz ko‘rajakmiz. Hozir men qisman bilyapman, lekin u vaqtda o‘zim bilinganim kabi bilajakman.
13.Endilikda bu uch narsa qoladi: ishonch, umid, sevgi. Sevgi esa eng a’losidir.

1st Corinthians XIV
1.Sevgining payidan bo‘linglar, shuningdek, Ruhning in’omlarini olish, ayniqsa bashorat qilish uchun g‘ayrat qilinglar.
2.Kim  noma’lum tilda gapirsa, insonlarga emas, Xudoga gapiradi; chunki uni hech kim tushunmaydi. U  Xudo Ruhidan ilhomlanib, sirlarni gapiradi.
3.Bashorat qiluvchi bo‘lsa, odamlarga o‘git-nasihat berib, tinglovchilarni ruhan ozuqalantiradi.
4.Noma’lum tilda gapiruvchi o‘zini o‘zi yashnatadi, bashorat qiluvchi esa imonlilar jamoatini yashnatadi.
5.Endi siz hammangiz  noma’lum tillarda gapirishingizni istaymanu, lekin bashorat qilishingizni yanada ko‘proq istayman.  Noma’lum tillar imonlilar jamoatining manfaati uchun ta’bir etilmasa, bashorat qiluvchi  noma’lum tilda gapiruvchidan afzalroqdir.
6.Xo‘sh, birodarlar, men sizlarning oldingizga kelib,  noma’lum tillarda gapira boshlasamu, biroq aytganlarimning ma’nosini vahiy, bilimli kalom, bashorat yoki ta’limot bilan talqin qilmasam, sizlarga qanday foyda keltiraman?
7.Hatto jonsiz cholg‘u asboblari ham, masalan, nay yoki chang, farqli ovozlar chiqarmasa, nay bilanmi yoki chang bilanmi chalayotganini kishi qanday biladi?
8.Agar karnay noaniq ovoz chiqarsa, jang uchun kim tayyorlana boshlaydi?
9.Shunga o‘xshab, agar sizlarning gapingiz mujmal bo‘lsa, sizni tinglovchilar nima gapirganingizni qanday bilib oladilar? Sizlar havoga gapirganday bo‘lasizlar.
10.Dunyodagi tillar ko‘p va xilma-xildir, ulardan birortasi ham ma’nosiz emas.
11.Biroq agar men biror tilning ma’nosini tushunmasam, men u tilni gapirayotgan uchun ajnabiydek tuyulaman, gapirayotgan ham men uchun ajnabiydir.
12.Modomiki sizlar Ruhning in’omlariga qiziqar ekansizlar, imonlilar jamoatini yanada yashnatadigan in’omlarga intilinglar.
13.Shuning uchun  noma’lum tilda gapiruvchi kishi ta’bir qilish in’omini olish uchun ham ibodat qilsin.
14.Agar men  noma’lum tilda ibodat qilsam, ruhim ibodat qiladi, ongim esa samarasiz qoladi.
15.Xo‘p, bundan qanday xulosa chiqaraman? Ruh bilan ibodat qilsam, ong bilan ham ibodat qilishim kerak. Ruh bilan qo‘shiq aytsam, ong bilan ham qo‘shiq aytishim kerak.
16.Aks holda, agar sen ruhiy  tilda hamd-sanolar aytsang, u yerda turgan avom xalq sening shukrona duongga qanday qilib “omin” deydi? U sening nima aytayotganingni tushunmaydi-ku!
17.Sen yaxshi shukur aytsang ham, o‘zga kishi ibrat ololmaydi.
18.Xudoyimga shukurki, men hammangizdan ko‘proq  noma’lum tillarda gapiraman.
19.Imonlilar jamoatida esa  noma’lum tilda son-sanoqsiz so‘zlar gapirgandan ko‘ra, boshqalarga nasihat qilish uchun oqilona besh so‘z aytishni afzal bilaman.
20.Birodarlar, o‘y-fikrda bolalardek bo‘lmanglar. Aksincha, yomonlikka nisbatan chaqaloq bo‘lib, fikrlashda esa barkamol bo‘linglar.
21.Tavrotda shunday yozilgan:     “Men o‘zga tillarda, yot og‘izlar-la     Shu xalqqa so‘zlayveraman,     Ammo u vaqt ham Meni tinglamaslar,     – deydi Xudovand”.
22.Demak,  noma’lum tillar imonlilar uchun emas, balki imonsizlar uchun alomatdir. Payg‘ambar bashorati esa imonsizlar uchun emas, imonlilar uchun alomatdir.
23.Agar butun imonlilar jamoati bir yerda to‘planib, hamma  noma’lum tillarda gapira boshlasa va avom xalqdan yoki imonsizlardan kimdir u yerga kirsa, “Sizlar tentaklik qilyapsizlar”, – deb aytmaydimi?
24.Lekin agar hamma bashorat qilayotgan bo‘lsa-yu, imonsiz yoki avom xalqdan bo‘lgan bir kishi kirsa, u hamma tomonidan fosh bo‘ladi, hamma ham uni muhokama qiladi.
25.Shu tariqa uning dil sirlari oshkor bo‘ladi. U muk tushib: “Chindan Xudo sizlar bilan ekan”, – deb Xudoga sajda qiladi.
26.Endi birodarlar, bundan nima xulosa chiqaramiz? Bir yerda to‘planganingizda, sizlardan har biringizda biror sano bor, biror ta’lim bor, biror til bor, biror vahiy bor, biror ta’bir bor. Bularning hammasi imonlilar jamoati yashnab-gullashi uchun qilinsin.
27.Agar kim  noma’lum tilda gapirmoqchi bo‘lsa, ikki yoki eng ko‘pi bilan uch odam navbat bilan gapirsin va bir kishi esa ta’bir qilsin.
28.Agarda ta’bir qiluvchi bo‘lmasa,  noma’lum tilda gapiruvchi kishi imonlilar jamoatida jim tursin, o‘ziga va Xudoga gapirsin.
29.Shuningdek, ikki yoki uch payg‘ambar gapirsin, qolganlar esa aytilganlarni muhokama qilsinlar.
30.Agar shu vaqt o‘tirganlardan biriga vahiy kelsa, birinchi gapirgan jim bo‘lsin.
31.Har biringiz birin-ketin bashorat qila olasizlar, toki hamma ta’lim olib, barcha dadillansin.
32.Payg‘ambarlarning ruhlari payg‘ambarlarga bo‘ysunadi.
33.Chunki Xudo tartibsizlik Xudosi emas, tinchlik Xudosidir.     Xudoning barcha aziz jamoatlarida bo‘lgani kabi,
34.sizning jamoatlaringizda ham xotinlar sukut saqlasin. Ayollarga so‘zga chiqish uchun ruxsat berilmagan, lekin Tavrotda ham aytilishicha, itoat etsinlar.
35.Agar biror narsa o‘rganishni istasalar, uyda o‘z erlaridan bu haqda so‘rasinlar. Imonlilar jamoatida xotinga so‘zga chiqish adabsizlikdir.
36.Nahotki Xudoning kalomi sizdan chiqqan bo‘lsa? Nahotki u yolg‘iz sizlarga yetib borgan bo‘lsa?
37.Agar biror kishi o‘zini payg‘ambar yoki Ruh amrida deb hisoblasa, u shuni anglasinki, sizlarga yozganlarim Rabbimiz amridir.
38.Lekin kim buni anglamas ekan, anglamay qo‘yaqolsin.
39.Xullas, ey birodarlar, bashorat qilishga g‘ayrat bilan intilinglar,  noma’lum tillarda gapirishga esa to‘sqinlik qilmanglar.
40.Faqat har narsa adab va tartib bilan sodir bo‘lsin.

1st Corinthians XV
1.Birodarlar, men sizlarga eslatmoqchiman: o‘zim Injil Xushxabarini sizlarga yetkazgan edim, sizlar esa uni tan olib, unga qattiq umid bog‘ladingizlar.
2.Agar mening kalomimga qattiq rioya qilsangizlar, bu kalom orqali najot topasizlar. Aks holda e’tiqodingizning asosi yo‘q.
3.Men  Xudodan qabul qilganimni dastlab sizlarga topshirgan edim, ya’ni Muqaddas Bitiklarga muvofiq, Masih gunohlarimiz uchun o‘ldi,
4.yana Muqaddas Bitiklarga muvofiq, U ko‘mildi va uchinchi kuni tirildi.
5.Avval U Kifaga, so‘ngra o‘n ikki shogirdiga ko‘rindi.
6.Undan keyin bir vaqtning o‘zida besh yuzdan ko‘proq birodarga ko‘rindi. Ulardan aksariyati hozirga qadar tirik, ba’zilari esa dunyodan ko‘z yumib ketganlar.
7.Undan so‘ng Masih Yoqubga va qolgan butun havoriylarga ko‘rindi.
8.Hammadan keyin esa chala tug‘ilgan bolaga o‘xshaydigan menga ham ko‘rindi.
9.Men havoriylarning eng arzimaydiganiman, havoriy deb atalishga ham loyiq emasman. Chunki men Xudoning jamoatini ta’qib etar edim.
10.Endi esa nimaiki bo‘lgan bo‘lsam, Xudoning inoyati bilan bo‘ldim; Uning menga ko‘rsatgan inoyati puchga chiqmadi, zero men havoriylarning hammasidan ko‘proq mehnat qildim. Aslida mehnat qilgan o‘zim emas, balki menga yor bo‘lgan Xudo inoyatidir.
11.Qanday bo‘lmasin, xoh men voizlik qilsam, xoh ular – va’zimiz bir xil va sizlarning imoningiz ham bir xildir.
12.Demak, Masih o‘liklar ichidan tirildi, deb olamga ochiq e’lon qilinmoqda. U holda qanday qilib ba’zilaringiz: o‘liklar tirilmaydi, deb aytyapsizlar?
13.Agar o‘liklar tirilmas ekan, unda Masih ham tirilmagan demakdir.
14.Agar Masih tirilmagan bo‘lsa, u holda bizning xabarimiz ham, sizning imoningiz ham behudadir.
15.Bunday holda Xudoning yolg‘on shohidlari ham bo‘lar edik; chunki biz “Xudo Masihni tiriltirdi”, deb shahodat berib yuribmiz. Agar haqiqatan o‘liklar tirilmas ekan, unda Xudo Masihni ham tiriltirgan emas.
16.Ha, agar o‘liklar tirilmas ekan, unda Masih ham tirilmagan demakdir.
17.Agar Masih tirilmagan bo‘lsa, sizlarning imoningiz befoyda, sizlar hali ham gunohga botgansizlar.
18.U holda Masihga umid bog‘lab ko‘z yumganlar ham  abadiy halokatga uchraydilar.
19.Agar biz yolg‘iz bu hayot uchun Masihga umid bog‘lagan bo‘lsak, biz eng baxtsiz insonlar ekanmiz.
20.Vaholanki, Masih chinakamiga tirildi! U birinchi bo‘lib tirildi, qolgan marhumlarga namuna bo‘ldi.
21.O‘lim bir inson orqali dunyoga kirdi. Shunga o‘xshab, o‘liklarning tirilishi ham bir Inson orqali sodir bo‘ladi.
22.Odam Atoning farzandi bo‘lgan barcha o‘ladilar. Xuddi shunday: Masihning farzandi bo‘lgan barcha tiriladilar.
23.Har kim o‘z navbati bilan tiriladi: birinchisi, tirilganlarning ilg‘ori – Masih, keyin Uning olamga qaytishida Masih ummati bo‘lganlar tiriladi.
24.Bundan so‘nggina, ya’ni Masih har qanday boshqarma, hokimiyat va qudratni tugatib, saltanatni Ota – Xudoga topshirgandan keyingina oxirat bo‘ladi.
25.Xudo butun dushmanlarni Masihning oyog‘iga yiqitmaguniga qadar, Masih hokimlik qilishi kerak.
26.Shunda oxirgi dushman – o‘lim ham barham topadi.
27.Ha, Xudovand borliqni Masihning oyoqlari ostiga tashlab, Unga tobe qildi. Garchi  Zaburda “Borliq Unga tobe bo‘ldi”, – deyilsa-da, bundan borliqni Unga tobe qilgan Xudo istisnodir.
28.Hamma narsa Unga tobe bo‘lgandan keyingina O‘g‘il ham O‘ziga hamma narsani tobe qildirgan Otaga tobe bo‘ladi, toki Xudo hammaning hammasi bo‘lsin.
29.Agar tirilish bo‘lmasa, o‘liklar nomidan suvga cho‘mib imon keltirganlar bundan qanday foyda kutadilar? Agar o‘liklar mutlaqo tirilmaydigan bo‘lsa, u holda bu kishilar nega marhumlar nomidan suvga cho‘mar ekanlar?
30.Nima uchun bizlar har soatda xavf-xatarlar bilan ro‘baro‘miz?
31.Ey birodarlarim, men sizlar tufayli Rabbimiz Iso Masihdan topgan iftixorim bilan aytamanki, men har kun o‘lyapman!
32.Men Efes shahrida vahshiy hayvonlar bilan kurashdim. Agar buni faqat insoniy umid uchun qilganimda edi, menga qanday naf bo‘lardi? Agar o‘liklar tirilmas ekan, mayli, “keling, yeb-ichaylik, chunki ertaga o‘lamiz!”
33.Lekin adashmanglar: “Yomon odamlar to‘dasi yaxshi axloqni buzar ekan”.
34.Endi lozim bo‘lganiday o‘zingizga kelinglar, gunoh qilmanglar! Sizlar nomus qilasiz, deb aytyapmanki, sizlardan ba’zi kishilar Xudoni bilmaydilar.
35.Ehtimol, biror kishi shunday aytadi: o‘liklar qanday qilib tirilar ekan? Qanday jism bilan paydo bo‘lar ekan?
36.Ey nodon! Sening ekkan urug‘ing agar o‘lmasa, tirilmaydi-ku.
37.Ekin ekkaningda bo‘lajak jismni emas, balki bug‘doy yoki boshqa biror ekinning qup-quruq urug‘ini ekasan.
38.Xudo esa uruqqa O‘zi istaganicha jism bag‘ishlaydi, har bir urug‘dan alohida jismni hosil qiladi.
39.Har qanday et ham bir xil emas; lekin insonlarning eti boshqa, hayvonlarning eti boshqa, qushlarning eti boshqa, baliqlarning eti boshqa.
40.Samoviy va dunyoviy jismlar ham bor. Lekin samoviy jismlarning ko‘rki boshqa, dunyoviylarniki boshqa.
41.Quyoshning ko‘rki boshqa, oyning ko‘rki boshqa hamda yulduzlarning ko‘rki boshqa. Ko‘rkiga qarab yulduz yulduzdan farq qiladi.
42.O‘liklarning tirilishi ham bunga o‘xshaydi: tana o‘tkinchi bo‘lib ekiladi-yu, o‘lmaydigan bo‘lib tiriladi.
43.Tushkunlikda ekiladi-yu, ulug‘vorlik bilan tiriladi; zaiflikda ekiladi-yu, qudrat bilan tiriladi.
44.Moddiy badan ekiladi, ruhiy badan tiriladi. Moddiy jismlar bor bo‘lganidek, ruhiy jismlar ham bor.
45.Tavrotda yozilishicha: “Birinchi odam – Odam Ato tirik jon bo‘ldi”. Oxirgi Odam esa hayotbaxsh Ruh bo‘ldi.
46.Ko‘ramizki, birinchi navbatda ruhiy emas, moddiy badan keladi. Ruhiy badan keyinroq keladi.
47.Birinchi odam yerdan, ya’ni tuproqdan paydo bo‘lgan. Ikkinchi Odam [Rabbimiz Iso] esa osmondan tushgan.
48.Tuproqdan yaralgan ilk odam qanday bo‘lsa, boshqa odamlar ham shundaydir. Samoviy Odam qanday bo‘lsa, samoviylar ham shundaydir.
49.Biz tuproqdan yaralgan odamga qanday o‘xshasak, samoviy Odamga ham shunday o‘xshab ketamiz.
50.Ey birodarlar, sizlarga shuni aytyapmanki, foniy maxluqqa Xudoning Shohligidan meros nasib etmaydi. O‘tkinchi maxluq o‘lmaslikdan ulush ololmaydi.
51.Mana, men sizlarga bir sir aytyapman: hammamiz o‘lmaymiz-u, ammo hammamiz o‘zgarib ketamiz.
52.To‘satdan, ko‘z ochib yumguncha, oxirzamon karnayi chalinganda o‘zgarib ketamiz. Ha, karnay chalinadi va shu onda marhumlar yana hech o‘lmaydigan bo‘lib tiriladilar. Shunda biz, hayot bo‘lganlar ham o‘zgarib ketamiz.
53.Bu o‘tkinchi badanimiz chirimaydigan, bu o‘ladigan vujudimiz o‘lmaydigan vujudga burkanishi kerak.
54.Bu o‘tkinchi badan chirimaydigan, bu o‘ladigan vujudimiz o‘lmaydigan bo‘lib qolgan paytda, quyidagi Tavrot oyatlari amalga oshadi:     “O‘lim g‘alaba bilan yutildi.
55.Ey o‘lim, sening nishing qayerda?     Ey do‘zax, sening zafaring qayerda?”
56.O‘limning nishi gunohdir. Gunohning quvvati esa Ilohiy Qonun orqali namoyon bo‘ladi.
57.Lekin Xudoga shukr! U Rabbimiz Iso Masih orqali bizga g‘alaba baxsh etgan.
58.Shuning uchun, ey sevimli birodarlarim, qattiq va mahkam turinglar. Hamisha Rabbimiz xizmatida bo‘lib, yanada g‘ayratli bo‘linglar. Shuni bilinglarki, Rabbimiz yo‘lida qilgan mehnatingiz foydasiz bo‘lmaydi.

1st Corinthians XVI
1.Endi azizlar uchun iona to‘plashga kelsak, sizlar xuddi Galatiyadagi Masih jamoatlariga tayinlaganimga amal qilinglar.
2.Haftaning birinchi kunida har bir odam o‘z qo‘lidan kelganicha bir miqdor pulni olib qo‘ysin, toki oldingizga kelganimda, pul yig‘ishga hojat qolmasin.
3.Men oldingizga kelgach, sizlar munosib ko‘rgan kishilarga maktublar berib, ehsonlaringizni Quddusdagi imonlilarga topshirish uchun yuboraman.
4.Agar mening ham borishim zarur bo‘lsa, ular bilan boraman.
5.Men Makedoniyadan o‘tganimdan keyin, sizning oldingizga boraman; chunki Makedoniya orqali o‘tib boraman.
6.Balki yoningizda bir oz qolarman yoki hatto qishni o‘tkazarman, so‘ng sizlar meni ketadigan joyimga kuzatarsizlar.
7.Chunki bu daf’a sizlar bilan yo‘l-yo‘lakay ko‘rishib ketishni istamayman. Xudo xohlasa, yoningizda bir qancha vaqt qolish umididaman.
8.Lekin Hosil bayramiga qadar Efes shahrida qolaman.
9.Chunki u yerda ta’sirchan faoliyat ko‘rsatishim uchun menga keng eshik ochildi. Ammo menga qarshi chiqqanlar ham ko‘p.
10.Agar Timo‘tiy oldingizga kelsa, u orangizda xotirjam bo‘lib yurishi uchun e’tibor beringlar. Chunki u menga o‘xshash Rabbimiz xizmati bilan mashg‘ul.
11.Hech kim uni e’tiborsiz qoldirmasin. U mening oldimga ham kelsin, uni eson-omon kuzatib yuboringlar, uni men birodarlar bilan kutib turibman.
12.Birodarimiz Apollosdan o‘z do‘stlari bilan birga sizlarning oldingizga borish uchun ko‘p iltimos qildim, biroq hozir borishga hech ko‘ngli yo‘q. Qulay sharoit bo‘lgach, u boradi.
13.Hushyor bo‘linglar, imonda sobit turinglar, jasoratli va kuchli bo‘linglar.
14.Hamma ishlaringizni mehr-muhabbat bilan bajo keltiringlar.
15.Birodarlar, Stefanning xonadonini bilasizlar: Axayada birinchi imon keltirganlar ular bo‘lib, azizlarga xizmat uchun o‘zlarini topshirdilar. Endi sizlardan iltimos qilaman:
16.Bundaylarga va ular bilan safdoshu mehnatdosh bo‘lgan har bir kishiga ehtirom qilinglar.
17.Men Stefan, Fortunat va Axaikning kelganiga xursand bo‘ldim, sizlarning yo‘qligingizni ular to‘ldirdi.
18.Ular mening hamda sizlarning ruhingizni tinchitdilar. Bundaylarni taqdirlanglar.
19.Asiya viloyatidagi Masih jamoatlari sizlarga salom yo‘llayaptilar. Akil bilan Priskilla va ularning uyida yig‘iladigan jamoat sizlarga Rabbimizdan ko‘p salomatlik tilaydilar.
20.Butun birodarlar sizlarga salom yo‘llayaptilar. Muqaddas o‘pich bilan salomlashinglar.
21.Men, Pavlus, sizlarga duoyi salom yozyapman, bu mening qo‘lim.
22.Kimki Rabbimiz Iso Masihni sevmasa, mardudi davron bo‘lsin! Maranafa!
23.Rabbimiz Iso Masihning inoyati sizlarga yor bo‘lsin.
24.Men Iso Masihning sevgisi ila hammangizni sevaman. Omin.

2nd Corinthians I
1.Xudoning irodasi bilan Iso Masihning havoriysi bo‘lgan men, Pavlus ila birodarimiz Timo‘tiy, Korinf shahridagi Xudoning jamoatiga, shuningdek, Axaya o‘lkasi bo‘ylab yashovchi barcha Xudoning azizlariga salom yo‘llaymiz.
2.Otamiz Xudo va Rabbimiz Iso Masihdan sizlarga inoyat va tinchlik bo‘lsin!
3.Har turli tasallining manbayi bo‘lgan Xudo, marhamatli Ota, Rabbimiz Iso Masihning Otasi Xudoga hamdu sanolar bo‘lsin!
4.U butun g‘am-qayg‘ularimiz uchun bizga tasalli beradi. Shu tariqa o‘zimizdek har turli qayg‘ularga yo‘liqqan boshqa odamlarni biz Xudodan olgan tasalli bilan ovuntira olamiz.
5.Masihning azoblari bizda qancha ko‘payayotgan bo‘lsa, Masihning tasallisi ham bizda shuncha ko‘paymoqda.
6.Agar biz g‘am-qayg‘u chekayotgan bo‘lsak, bu sizlar tasalli va najot topishingiz uchundir. Va agar biz tasalli topayotgan bo‘lsak, bu ham sizlarning tasalli topishingiz uchundir. Biz chekayotgan qayg‘ularga o‘zingiz ham yo‘liqqaningizda, shu bilan tasalli topib, sabr-toqat qilasizlar.
7.Sizlarga ishonchimiz komil, chunki sizlar alamlarimizgagina emas, tasallimizga ham sherik ekaningizni bilamiz.
8.Ey birodarlar, Asiya viloyatida boshimizga kelgan kulfatlardan xabarsiz qolishingizni istamaymiz. Biz haddan tashqari, chidab bo‘lmaydigan darajada ezildik, hatto sog‘ qolishga umidimizni yo‘qotgan edik.
9.Ha, o‘limga mahkum bo‘lganimizni o‘z vujudimizda sezardik. Bu shuning uchun bo‘ldiki, biz o‘zimizga emas, balki faqat o‘liklarni tiriltiruvchi Xudoga umid bog‘laylik.
10.Haqiqatan ham Xudo bizni shunday katta o‘lim tahlikasidan qutqardi va yana qutqaradi. Ha, U bizni yana qutqaradi, deb Undan qattiq umid qilamiz.
11.Chunki sizlar ham biz uchun ibodat qilishda ishtirok etib kelyapsizlar. Shunday ko‘p kishilarning iltijosi tufayli Xudo bizga inoyat ko‘rsatdi, toki buni yana ko‘plar bilib, biz tufayli Xudoga shukr qilsinlar.
12.Bizning iftixor qilishimizning sababi bor, vijdonimiz ham shundan dalolat beradiki, biz bu dunyoda, xususan sizlar bilan bo‘lgan munosabatimizda insoniy hikmat bilan emas, balki Xudoning inoyati bilan, muqaddaslik bilan, Xudoga maqbul bo‘lgan samimiylik bilan harakat qildik.
13.Biz sizlarga nima yozsak, o‘qib, anglab yetinglar, deb yozamiz. Umid qilamanki, sizlar bularni oxirigacha anglab yetasizlar.
14.Sizlar, qisman bo‘lsa ham, bizni anglagansizlar va bilasizlarki, Rabbimiz Iso Masihning  olamga qaytadigan kunida biz sizning faxringiz, siz esa bizning faxrimiz bo‘lasizlar.
15.Shu ishonch bilan, sizlar ikkinchi daf’a farah topinglar deb, oldinroq sizlarning yoningizga kelish niyatida edim.
16.Sizlarning oldingizdan Makedoniyaga o‘tish va Makedoniyadan yana sizlarning oldingizga qaytish niyatida edim, oxiri sizlar meni Yahudiyaga kuzatib qo‘yar edingizlar.
17.Shunday niyatim bo‘la turib, beqarorlik bilan harakat qildimmikan? Yoki men goh ha-ha, goh yo‘q-yo‘q deganday, o‘zboshimchalik bilan tashabbus ko‘rsatdimmikan?
18.Xudo O‘z so‘zida turadi, shuning uchun bizning sizga so‘zimiz ham goh “ha”, goh “yo‘q” emas.
19.Biz, ya’ni men, Silvan va Timo‘tiy sizning orangizda Xudoning O‘g‘li – Iso Masihni targ‘ib qilganimizda, buni goh “ha”, goh “yo‘q” deb qilmadik. Masih degani – “ha” degani.
20.Chunonchi Xudo qancha va’dalarni bergan bo‘lsa, ular Masih sharofati bilan “ha” deganday, “omin” deganday ro‘yobga chiqadi, toki biz Masih orqali Xudoni ulug‘laylik.
21.Xudoning O‘zi bizni sizlar bilan birga Masih ummati qilib, mustahkam poydevorli qildi, O‘ziga ajratib oldi,
22.ustimizga O‘zining muhrini bosdi, bularning garovi qilib Muqaddas Ruhni yuraklarimizga joylashtirdi.
23.O‘z jonim haqi Xudoni shohidim bilaman: sizlarni ayaganim uchun hanuz Korinfga bora olmadim.
24.Biz go‘yo sizlarning imoningiz ustidan hukmronlik o‘rnatayotganday bo‘lyapmiz. Aslida biz quvonishingiz uchun sizlarga ko‘maklashmoqdamiz. Chunki sizlar imonda mahkam turibsizlar.

2nd Corinthians II
1.Shunday qilib, men ko‘nglimda yoningizga yana xafagarchilik bilan kelmaslikka qaror qildim.
2.Agar men sizlarni xafa qiladigan bo‘lsam, xafa qilganlarimdan boshqa kimlar ham meni ovuntira olardi?
3.Men ham oldindan shuning uchun sizlarga yozdimki, yoningizga kelganimda meni xursand qiladigan odamlardan xafagarchilik ko‘rmayin. Chunki ishonchim komilki, mening sevinchim hammangizning sevinchingizdir.
4.Men sizlarni xafa qilish uchun emas, balki sizlarga bo‘lgan cheksiz muhabbatimni sezishingiz uchun chuqur qayg‘u va yurak iztirobi ichida hamda to‘xtovsiz ko‘z yoshlari bilan yozdim.
5.Agar kim xafa qilgan bo‘lsa ham, meni emas, mubolag‘a qilmasdan aytyapmanki, deyarli hammangizni xafa qilgan bo‘ladi.
6.Xafa qilgan odamga ko‘pchilik tomonidan berilgan bunday jazo yetar.
7.Shuning uchun endi bu odam haddan ortiq xafa bo‘lmasligi uchun, uni kechirib tasalli berishingiz ma’quldir.
8.Ha, unga boshqatdan muhabbat qo‘yishingizni iltimos qilaman.
9.Sizlar har ishda itoatli bo‘lganingizni amalda bilish uchun sizlarga yozdim.
10.Biror kishini biror narsa xususida kechirsangizlar, men ham kechiraman. Men kimni kechirgan bo‘lsam (agar kechiradigan biror narsa bo‘lsa), uni sizlar uchun, Masihning huzurida turib kechirdim.
11.Zinhor shaytonning pand berishiga yo‘l qo‘ymaylik, uning fitnalaridan xabarsiz emasmiz-ku.
12.Masihning Xushxabarini yetkazish uchun Troas shahriga kelganimda, Rabbim menga bir eshik ochib bergan edi.
13.Shunga qaramay, ruhim tinch emas edi, chunki birodarim Titusni u yerda topmagan edim. Nihoyat, u yoqdagilar bilan xayrlashib, Makedoniyaga jo‘nadim.
14.Xudoga shukr! U bizni doimo Masihning tantanali yurishida olib borayotir va biz orqali har yerda O‘z haqidagi bilimning xush bo‘ylarini tarqatayotir.
15.Biz xalos bo‘ladiganlarning ham, halok bo‘ladiganlarning ham orasida Xudo sha’niga taralayotgan Masihning xush hidimiz.
16.Bu – halok bo‘ladiganlar uchun halokatli o‘lim hididir, xalos bo‘ladiganlar uchun esa yashatuvchi hayot hididir.     Bunday mas’uliyatga kim loyiq?
17.Mana biz ko‘pchilik qilayotganday, Xudoning kalomini bozorga solmaymiz. Aksincha, Xudo tomonidan yuborilgan va Masih xizmatida bo‘lgan kishilardek, Xudoning ko‘zi oldida sof ko‘ngildan voizlik qilmoqdamiz.

2nd Corinthians III
1.O‘zimizni yana tavsiya etishni boshlaymizmi? Nahotki ba’zilarga kerak bo‘lganday, sizlar uchun yoki sizlardan tavsiyanomalar kerak bo‘ldi?
2.Butun insonlar tomonidan tan olingan va o‘qilayotgan, bizning qalbimizga yozilgan tavsiyanomamiz – mana sizlarsiz.
3.Ochiq ko‘rinib turibdiki, bizning xizmatimiz orqali yozilgan Masihning maktubi sizlarsiz. Bu siyoh bilan emas, balki barhayot Xudoning Ruhi bilan yozilgan hamda tosh lavhalarga emas, balki inson qalblari bo‘lgan et lavhalarga yozilgan maktubdir.
4.Biz Masih tufayli Xudo huzurida shunday ishonchga sazovormiz.
5.Lekin bunga go‘yo o‘z-o‘zimizdan, o‘z qobiliyatimiz bilan muvaffaq bo‘lmaganmiz. Bizning qobiliyatimiz faqat Xudodandir.
6.U bizga Yangi Ahdning xizmatkorlari bo‘lishday qobiliyatni berdi. Bu xizmat esa Qonun harfi asosida emas, Ilohiy Ruh asosida sodir bo‘lmoqda. Harf o‘ldiradi, Ruh esa hayot bag‘ishlaydi.
7.Tavrot davrida Xudoga xizmat qiluvchilar toshga harfma-harf chizilgan va gunohkorga mutlaqo o‘lim keltiradigan Qonun bo‘yicha xizmat qilishlari kerak edi. Bu xizmatning ko‘rsatmasi shunday ulug‘vorlik bilan keldiki, hatto Musoning nur yog‘ilib turgan yuziga Isroil o‘g‘illari qaray olmas edilar (vaholanki, Muso yuzining ulug‘vorligi o‘tkinchi edi).
8.Shunday ekan, Ilohiy Ruh bo‘yicha Xudoga xizmat qilish yo‘li yanada ulug‘vorroq bo‘lmaydimi?
9.Ilgari gunohkorni mahkum qilgan xizmatning ulug‘vorligi bor edi. Endi esa gunohkorning oqlanishiga sabab bo‘ladigan xizmat bundan chandon ulug‘ emasmi?
10.Hammadan ulug‘ bo‘lgan narsa o‘rtaga chiqqandan so‘ng, ilgari ulug‘ deb bilingan narsaning ulug‘ligi endi hechga chiqadi.
11.Agar vaqtincha joriy bo‘ladigan tuzum ulug‘vorlik bilan kelgan bo‘lsa, unda boqiy qoluvchi tuzum naqadar ulug‘vorroqdir.
12.Biz bunday umidga molik bo‘lib, katta jasorat bilan harakat qilyapmiz.
13.Muso payg‘ambar yuzimning o‘tkinchi porloqligi tugaganini Isroil o‘g‘illari ko‘rmasin deb, yuziga parda yopgan edi. Biz unga o‘xshamaymiz.
14.Ularning zehnlari o‘tmaslashib ketdi. Chunki bugunga qadar Qadimgi Ahdni o‘qish vaqtida, o‘sha parda turibdi. Parda ko‘tarilmagan, u yolg‘iz Masih orqali bartaraf bo‘ladi.
15.To bugunga qadar Musoning kitobini o‘qish vaqtida ularning yuraklarini parda yopib turibdi.
16.Faqat Rabbimiz Isoga iltijo qilganda bu parda olib tashlanadi.
17.Rabbimiz – Ruhdir. Rabbimizning Ruhi qayerda bo‘lsa, o‘sha yerda erkinlik bor.
18.Biz hammamiz ochiq yuzimiz bilan, ko‘zguga qaraganday, Rabbimizning ulug‘vorligiga qarab turibmiz. Ulug‘vorlikdan ulug‘vorlikka o‘tganimiz sari, Rabbimizning suratiga tomon o‘zgarmoqdamiz; bu esa Rabbimizning Ruhi orqali sodir bo‘lmoqda.

2nd Corinthians IV
1.Biz Xudoning marhamati bilan bunday xizmatga musharraf bo‘lib, umidsizlanmaymiz.
2.Lekin sirli va uyat ishlarni rad etib, hiyla bilan harakat qilmaymiz, Xudoning kalomini buzmaymiz. Haqiqatni ochiq-oydin qilib, Xudo huzurida o‘zimizni har bir insonning vijdoniga taqdim etamiz.
3.Bordiyu Xushxabarimiz yopiq bo‘lsa, u halok bo‘ladiganlar uchun yopiqdir.
4.Xudoning tasviri bo‘lgan Masihning ulug‘vor Xushxabarining nurini odamlar ko‘rmasin deb, bu dunyoning tangrisi imonsizlarning zehnlarini ko‘r qilgan.
5.Biz esa o‘zimizni emas, balki Rabbimiz Iso Masihni targ‘ib qilmoqdamiz; biz – Iso yo‘lida sizlarning qullaringizmiz, xolos.
6.Xudo ibtidoda: “Qorong‘ulikdan nur porlasin”, – deb qanday buyurgan bo‘lsa, endi O‘zining nuri bilan bizning yuraklarimizni ham shunday yoritdi, Iso Masih siymosida porlab turgan O‘zining ulug‘vorligini bizga ko‘rsatdi.
7.Bu ulug‘vor xazinani esa biz sopol idishlarda olib yuribmiz, toki bu oliy qudrat bizga emas, Xudoga mansub ekanligi ko‘rinib tursin.
8.Biz har tomonlama jabrlanamiz, lekin ezilmaymiz. Mushkul ahvolda qoldik, ammo umidimizni yo‘qotmaymiz.
9.Quvg‘inga uchraymiz, lekin ilojsiz emasmiz. Yerga qulaymiz, ammo yakson bo‘lmaymiz.
10.Isoning hayoti badanimizda namoyon bo‘lib tursin deb, Uning o‘limini doim badanimizda olib yuribmiz.
11.Bizning foniy badanimizda Isoning hayoti namoyon bo‘lsin deb, biz, tiriklar Iso uchun hamisha o‘limga topshirilmoqdamiz.
12.Shunday qilib, o‘lim bizda, hayot esa sizda amal qilmoqda.
13.Zaburda: “Ishonganim uchun gapirdim”, – deb yozilgan. Biz xuddi shu imonning ruhiga egamiz va ishonganimiz uchun gapiramiz.
14.Bilamizki, Rabbimiz Isoni tiriltirgan Xudo bizni ham Iso bilan birga tiriltiradi va sizlar bilan birga O‘z huzurida turg‘izib qo‘yadi.
15.Bularning hammasi sizlar uchun sodir bo‘lmoqda, toki Xudoning inoyati yana ko‘pdan-ko‘p odamlarga o‘tsin, shu tariqa Xudoning hamdu sanosi yanada oshib, tillardan tushmaydigan bo‘lsin.
16.Shuning uchun ham umidsizlanmaymiz. Garchi zohiriy vujudimiz har qancha xazon bo‘layotgan bo‘lsa-da, botiniy vujudimiz kundan-kunga yangilanyapti.
17.Bu o‘tkinchi va arzimas qayg‘ularimiz biz uchun haddan tashqari ajib, katta va abadiy ulug‘vorlik hosil qiladi.
18.Chunki biz ko‘zga ko‘rinadigan narsalarga emas, ko‘zga ko‘rinmaydigan narsalarga qaraymiz. Ko‘rinadiganlari muvaqqat, ko‘rinmaydiganlari esa abadiydir.

2nd Corinthians V
1.Biz bilamizki, bu foniy uyimiz, bu kulbamiz xarob bo‘lgandan keyin, Xudo bizga mangu bir uy, qo‘l bilan qurilmagan osmondagi makonni beradi.
2.Biz samoviy maskanimizga burkanishni sog‘inib, oh chekib yuribmiz.
3.O‘shanda shunday burkangan bo‘lib, boshqa yalang‘och ko‘rinmaymiz.
4.Dunyoviy kulbada bo‘lgunimizcha, istibdod ostida oh-nola chekyapmiz. Bu kulbadan chiqishni istamasak-da,  samoviy vujudga burkanishni orzu qilamiz, chunki o‘shanda bu foniylik boqiy hayotga tamoman g‘arq bo‘lajak.
5.Aynan shuning uchun Xudo bizni yaratgan va buning garovi qilib bizga Muqaddas Ruhni ato qilgan.
6.Shuning uchun biz doimo xotirjammiz. Bilamizki, bu badanda joylashgunimizcha, Rabbimizdan uzoqda qolgan g‘ariblarmiz.
7.Biz ko‘rish bilan emas, e’tiqod bilan yashaymiz.
8.Ha, xotirjammiz va iloji bo‘lsa, badanimiz g‘urbatsarosidan chiqib, Rabbimiz huzuridagi vatanga ko‘chishni xohlaymiz.
9.Lekin xoh vatanda, xoh g‘urbatda joylashsak, Rabbimizga maqbul bo‘lish uchun jonbozlik qilamiz.
10.Chunki hammamiz badanda yashagan paytda qilgan yaxshi yoki yomon ishlarimizga yarasha qismatimizni olish uchun, Masihning hukm kursisi oldida hozir bo‘lajakmiz.
11.Biz Xudodan qo‘rqishning nimaligini anglaganimizdan keyin, boshqa odamlarni ham Unga ishontirmoqqa tirishamiz. Xudoga esa biz ayonmiz va umid qilamanki, sizlarning vijdoningizga ham ayonmiz.
12.O‘zimizni sizlarga qayta taqdim etmayapmiz. Lekin qalbidan ko‘ra tashqi qiyofasi bilan maqtanayotganlarga tegishli javob beringlar deb, biz bilan maqtanish imkoniyatini sizlarga beryapmiz.
13.Biz aqldan ozdikmi? Unda bu Xudo uchun. Aqlli gapiryapmizmi? Unda bu sizlar uchun.
14.Axir, Masihning sevgisi bizni qamrab olyapti-ku! Agar hamma odamlar uchun Bittasi o‘lgan bo‘lsa, bu hammasi o‘lgani demak, degan xulosaga keldik.
15.Masih ana shu maqsadda hamma uchun o‘ldi, toki yashayotganlar endi o‘zlari uchun emas, balki o‘zlari uchun o‘lgan va tirilgan Masih uchun yashasinlar.
16.Shuning uchun biz endi hech kimni insoniy fikr bilan qadrlamaymiz. Agar Masihni ilgari insoniy fikr bo‘yicha bilgan bo‘lsak, bundan keyin yana bunday bilmaymiz.
17.Binobarin, kim Masihga tegishli bo‘lsa, u yangi ijoddir. Qadimgi holat o‘tib ketdi, endi [hammasi] yangi bo‘ldi.
18.Bularning hammasiga Xudo sabab bo‘ldi. U Masih orqali bizni O‘zi bilan yarashtirdi hamda odamlarni Xudo bilan yarashtirish xizmatini bizga berdi.
19.Ha, Xudo Masih vujudida bo‘lib dunyoni O‘zi bilan yarashtirdi, odamlarning gunohlarini hisobga olmadi. Bu yarashish to‘g‘risidagi xabarni yetkazishni esa bizga topshirdi.
20.Shunday qilib, biz Masih uchun elchilik qilyapmiz, Xudo biz orqali insonlarga murojaat etyapti. Biz Masih nomidan yolvoryapmiz: Xudo bilan yarashinglar!
21.Xudo bizni O‘ziga ma’qul, solih deb bilish uchun, gunohni hech bilmagan Masihni biz uchun gunohga aylantirdi.

2nd Corinthians VI
1.Xudoning hamkorlari sifatida, Uning inoyatini befoyda qabul qilmaslikni sizlardan iltimos qilamiz.
2.Chunki Xudo  Tavrotda shunday deyapti:     “Maqbul vaqtda seni eshitdim,     Najot kunida senga yordam berdim”.     Mana endi maqbul vaqt keldi! Mana endi najot kuni keldi!
3.Xizmatimiz qoralanmasin deb, hech kimga hech qanday xalaqit bermaymiz.
4.Xudoning xizmatkorlari sifatida o‘zimizni hamma sohada ibrat qilib ko‘rsatamiz: cheksiz sabr-toqatda, g‘am-qayg‘ularda, tanqisliklarda, tangliklarda,
5.zarbalar ostida, zindonlarda, to‘polonlarda, zahmatlarda, uyqusizlikda, ro‘za tutishda,
6.poklikda, donolikda, to‘zimlilikda, mehribonlikda, Muqaddas Ruh kuchida, samimiy muhabbatda.
7.Haqiqat kalomini aytib, Xudoning qudratiga suyanib, o‘ng va so‘l qo‘lda solihlik qurollarini tutib yuribmiz.
8.Sharaf va isnodga, haqorat va maqtovga duch kelyapmiz. Bizni aldamchi hisoblaydilar, ammo haqiqatgo‘ymiz.
9.Noma’lummiz, ammo bizni hamma biladi. Bizni o‘lgan deb hisoblaydilar, ammo mana, tirikmiz. Bizni jazoga tortyaptilar, ammo o‘lmayapmiz.
10.Bizni xafa qilyaptilar, ammo doimo xursandmiz. O‘zimiz kambag‘almizu, ko‘p kishilarni boyitamiz. Hech narsamiz yo‘g‘u, ammo hamma narsaga egamiz.
11.Ey korinfliklar, sizlar uchun tilimiz yechildi, yuragimiz keng ochildi.
12.Bizning ko‘nglimiz sizlar uchun tor emas, lekin o‘zlaringizning ko‘nglingiz juda tor ekan!
13.Buning baravariga – bolalarimga gapirayotgandek gapiryapman – sizlar ham ko‘nglingizni kengroq qilinglar-chi!
14.Imonsizlar bilan noravo sheriklik qilmanglar. Solihlik bilan qonunsizlik orasida qanday aloqa bor? Yoki nur bilan qorong‘ilik orasida qanday umumiylik bo‘lishi mumkin?
15.Masih bilan alayhilla’na orasida qanday kelishuv bo‘la oladi? Yoki imonli bilan imonsiz orasida qanday sheriklik bo‘lishi mumkin?
16.Xudo ma’badi bilan butlar orasida qanday muvofiqlik bor? Sizlar esa barhayot Xudoning ma’badisizlar. Xudo  Tavrotda aytganidek:     “Men ular ichra maskan qilib,     O‘rtalarida yurgayman.     Ularning Xudosi bo‘lurman,     Ular esa Mening xalqim bo‘lur”.
17.Binobarin, Xudovand yana shunday degan:     “Ularning orasidan chiqinglar,     Ulardan ayrilib ketinglar,     Nopokka esa qo‘l tegizmanglar;     Shunda Men sizlarni qabul qilurman.
18.Men sizlarga Ota bo‘lurman,     Sizlar esa Menga o‘g‘ilu qiz bo‘lursiz,     – deydi Xudovand, Sarvari koinot”.

2nd Corinthians VII
1.Ey sevikli birodarlarim, Xudo bizga bunday ulug‘ va’dalarni bergan ekan, badan va ruhimizni bulg‘ovchi har qanday murdorlikdan o‘zimizni tozalab, Xudodan qo‘rqib yashab, butunlay muqaddas bo‘laylik.
2.Qalbingizdan bizlarga joy beringlar. Biz hech kimga ozor bermadik, hech kimga ziyon keltirmadik, hech kimdan manfaat ko‘zlamadik.
3.Sizlarga ta’na qilib aytmayapman. Chunki oldin ham aytganimdek, o‘lishmi, qolishmi, sizlar bizning dilimizdasizlar.
4.Sizlarga ishonchim komil, iftixorim katta. Qayg‘u-alamlarimiz qancha bo‘lmasin, mening dilim tasalliga to‘lib-toshadi, behad sevinaman.
5.Hatto Makedoniyaga kelganimizdan keyin ham tanamizga hech qanday rohat topolmadik, aksincha, har tomonlama siqilgan edik: tashqaridan hujumlar, ko‘ngilda qo‘rquvlar bor edi.
6.Lekin tushkunlarga tasalli beruvchi Xudo Titusni yonimizga yuborib, bizni ovuntirdi.
7.Biz Titusning kelgani bilangina emas, balki u sizlardan topgan tasalli haqida eshitish bilan ham yupanib qoldik. Titus men uchun bo‘lgan qattiq sog‘inchingiz, tortgan ohlaringiz, ko‘rsatgan zo‘r g‘ayratingiz haqida bizga xabar bergandan keyin, yanada ko‘proq sevindim.
8.Shu sababdan, maktubim bilan sizlarni xafa qilgan bo‘lsam ham, afsuslanmayman. Garchi oldin u maktubdan qisqa bir muddat sizlar xafa bo‘lib, men pushaymon qilgan bo‘lsam-da,
9.endi sevinyapman. Xafa bo‘lganingizdan emas, balki xafagarchilik sizlarni tavbaga keltirgani uchun sevinyapman. Ha, siz azbaroyi Xudodan xafa bo‘ldingizlar, shuning uchun bizdan hech qanday zarar ko‘rmadingizlar.
10.Azbaroyi Xudo keladigan xafagarchilik o‘kintirmaydi, aksincha, odamlarni tavbaga keltirib, najot topishiga imkon yaratadi. Dunyoda bo‘ladigan xafagarchilik esa faqat o‘limni keltirib chiqaradi.
11.Qaranglar, aynan shu sababli, ya’ni sizga Xudo taqdir etgan xafagarchilik sababli o‘zingizni oqlash uchun sizlarda qanday g‘ayrat paydo bo‘ldi, qanday g‘azab, qanday qo‘rquv, qanday sog‘inch, qanday jonbozlik, qanday adolatparvarlik hosil bo‘ldi! Ana shularning hammasi bilan o‘zingizni halolladingizlar.
12.Har holda, mening sizlarga maktub yozishimdan maqsad ayblovchi yoki ayblanuvchini belgilash emas, balki Xudoning huzurida sizlar biz uchun qanday ixlosmand ekaningizni eslatish edi.
13.Shu yo‘sin biz tasalli topdik. Bu topgan tasallimizdan tashqari, Titusning xursandligi bizni yana ko‘proq quvontirdi. Chunki hammangiz uning ruhini juda ko‘taribsizlar.
14.Men uning oldida sizlarni maqtagan edim va uyatga qolmadim. Sizlarga har narsa to‘g‘risida haqiqatni gapirar edik, Titusni maqtaganimiz ham haqiqat bo‘lib chiqdi.
15.U hammangizning itoatkorligingizni, o‘zini qanday hurmat va ehtirom bilan qabul qilganingizni xotirlar ekan, uning sizlarga bo‘lgan muhabbati yanada o‘t olmoqda.
16.Sizlarga ishonchim komil, ana shundan xursandman.

2nd Corinthians VIII
1.Endi birodarlar, Makedoniya o‘lkasidagi Masih jamoatlariga Xudo ko‘rsatgan inoyat haqida sizlarga bildirib qo‘ymoqchimiz.
2.Ular og‘ir kulfatlarga yo‘liqib, sinovdan o‘tgan bo‘lsalar-da, jo‘shqin bir sevinch namoyon qildilar, o‘ta kambag‘alligiga qaramay, samimiy bir saxiylik ko‘rsatdilar.
3.Ular qo‘llaridan kelgancha, hatto imkonlaridan ham ortiq xayr-ehson berganlariga men shohidman.
4.Ular Xudo azizlari uchun qilinadigan yordamda ishtirok etishni bizdan ko‘p o‘tinib so‘radilar.
5.Ular hatto umid qilganimizdan ham ziyodroq qildilar: o‘zlarini oldin Rabbimizga, keyin, Xudoning irodasi bilan, bizga bag‘ishladilar.
6.Titus bu xayrli ishni oldinroq boshlagani uchun, buni sizning orangizda bitirishi uchun uni rag‘batlantirdik.
7.Sizlar hamma narsada mo‘lsiz – imonda, kalomda, bilimda, g‘ayratu tirishqoqlikda, bizga qo‘ygan mehringizda... Shunday ekan, bu xayrli ishda ham mo‘l bo‘linglar.
8.Buni buyruq tariqasida emas, balki boshqalarning g‘ayrati bilan muqoyasa qilib, sevgingizning haqiqiyligini sinab ko‘rib gapiryapman.
9.Chunki sizlar Rabbimiz Iso Masihning inoyatini bilasizlar: U boy bo‘la turib, kambag‘alligim tufayli boy bo‘linglar, deb sizlar uchun kambag‘allashdi.
10.Bu haqda men sizlarga foydali bo‘ladigan shunday maslahat beraman: sizlar o‘tgan yili bu ishni boshlabgina qolmay, rosa ko‘ngil qo‘ygan edingizlar.
11.Endi bu ishni oxiriga yetkazinglar, chin ko‘ngildan, qo‘lingizdan kelganicha bitirishga harakat qilinglar.
12.Agar g‘ayrat bo‘lsa, kimda nima yo‘qligiga qarab emas, balki nima borligiga qarab qabul qilinadi.
13.Boshqalarga yengillik bo‘lib, sizlarga esa og‘irlik tushmasligi kerak, ammo baribir tenglik bo‘lsin.
14.Hozirda sizlardagi baraka ulardagi yetishmovchiliklarni to‘ldirsin, boshqa vaqtda ulardagi baraka sizlardagi kamchiliklarni to‘ldirsin, shu yo‘sin tenglik bo‘lsin.
15.Tavrotda yozilganidek:     “Ko‘p to‘plaganda ortig‘i bo‘lmadi,     Oz to‘plaganda kami bo‘lmadi”.
16.Sizlar uchun Titusning diliga bunday g‘ayratni jo qilgan Xudoga shukr!
17.Men unga iltimos qilgan bo‘lsam-da, u o‘z xohishi va zo‘r g‘ayrat bilan sizning oldingizga bormoqchi bo‘ldi.
18.U bilan birga butun Masih jamoatlarida Injil voizi deb maqtalgan bir birodarni ham yuboryapmiz.
19.Jamoatlar ayniqsa bu xayrli ishda yordam qilsin, deb uni yo‘ldoshimiz qilib sayladilar. Biz bu ishni Rabbimizni ulug‘lash uchun olib boryapmiz, shu bilan o‘z ishtiyoqmandligimizni ko‘rsatishga ham fursat topyapmiz.
20.Bizga ishonib topshirilgan bu mo‘l ehsonni yig‘ishda birov bizga ta’na qilmasin deb ehtiyot bo‘lmoqdamiz.
21.Biz Rabbimiz oldidagina emas, balki insonlar oldida ham halol bo‘lishga harakat qilamiz.
22.Demak, bir necha marta turli sharoitda sinalgan va g‘ayrati borligini ko‘rsatgan, endi esa sizlarga ishonchi komil bo‘lib yanada g‘ayratli bo‘lgan bu birodarimizni boyagi ikki kishi bilan birga yuboryapmiz.
23.Titusga kelganda, u mening o‘rtog‘im va orangizda yumush bajaradigan hamkorimdir. Boshqa birodarlarimiz bo‘lsa, Masih jamoatlarining elchilari va Masihning shon-shuhratidirlar.
24.Shunday qilib, jamoatlar oldida bularga muhabbatingizni namoyon qilib, sizlar tufayli topgan iftixorimizning to‘g‘riligini isbot etinglar.

2nd Corinthians IX
1.Azizlar uchun qilinadigan yordam haqida sizlarga yozish men uchun ortiqchadir.
2.Chunki bilamanki, yordam berishga tayyorsizlar, shuning uchun ham: “Axaya aholisi o‘tgan yildan beri tayyor”, – deb Makedoniya bo‘ylab sizlar bilan maqtanib yuribman. Sizlarning g‘ayratingiz tufayli ko‘plar harakatga keldi.
3.Endi siz haqingizda maqtanish behuda bo‘lib chiqmasin va xuddi aytganimday, tayyor bo‘linglar deb, birodarlarni yuboryapman.
4.Yana makedoniyaliklar men bilan birga borib, sizlarni tayyor bo‘lmagan holda topsalar, biz uyatga qolmaylik – aynan sizlar deb aytmayapman; chunki biz shunday ishonib sizlar bilan maqtanib qo‘yganmiz, axir.
5.Shuning uchun va’da etilgan ionalarni oldindan tayyorlasinlar deb, men birodarlarni o‘zimdan avval oldingizga yuborib, iltimos qilishni lozim ko‘rdim. Ionangiz nohaq soliqday emas, rozilik bilan tayyor bo‘lsin.
6.Shuni unutmangki, qizg‘anib ekkan qizg‘anib o‘rib oladi; mo‘l ekkan esa mo‘l o‘rib oladi.
7.Har kim norozi bo‘lib yoki majburiyat bilan emas, balki ko‘nglida niyat etganini bersin. Chunki Xudo rozi bo‘lib beruvchini sevadi.
8.Sizlar hamma vaqt hamma narsaga to‘la qanoat hosil qilib, turli xayrli ishlarga boy bo‘lishingiz uchun, Xudo sizlarni har xil noz-ne’matlardan boy qilishga qodir.
9.Zaburda yozilganidek:     “Solih qo‘lini ochib kambag‘alga sadaqa berar,     Uning solihligi esa abadiy turar”.
10.Dehqonga urug‘ va yeyuvchiga non beradigan Xudo sizlarning ekkaningizni ham mo‘l qiladi, bu himmatingizni unumli qiladi.
11.Sizlar yanada saxiy bo‘lib, har jihatdan boyib ketasizlar, natijada biz tufayli Xudoga hamdu sanolar oshib ketadi.
12.Bu muqaddas burchning ijro bo‘lishi bilan na faqat Xudo azizlarining kamchiliklari to‘ldiriladi, balki ko‘pchilik odamlar ham Xudoga ko‘pdan-ko‘p tashakkur aytishga sabab topadi.
13.Chunki bu xayr-ehsoningiz sizning Xudoga bo‘ysunganingizdan, shuningdek, Masih Xushxabariga bo‘lgan ixlosingiz va samimiy saxovatingizdan dalolatdir; odamlar buni ko‘rib, Xudoni ulug‘laydilar.
14.Sizlar uchun ibodat qilar ekanlar, Xudo sizga ortig‘i bilan inoyat berganidan quvonishib, sizlarga ko‘ngil qo‘yadilar.
15.Uning ifodalashga til ojiz hadyasi uchun Xudoga shukr!

2nd Corinthians X
1.Men, Pavlus – shaxsan oramizda bo‘lganda kamtar, bizdan uzoq bo‘lganda esa jasur, deb yurishgan men, Pavlus – Masihning muloyimligi va muruvvati bilan sizlarga murojaat qilaman.
2.Sizdan o‘tinib so‘rayman, oldingizga kelganimda, meni jasurona va balandparvoz gapirishga majbur qilmanglar! Shuni aytay, bizni o‘z bashariy qobiliyati bilangina ish qilyapti, deb o‘ylayotganlarning ba’zilariga men shunday jasoratni bemalol ko‘rsatarman.
3.Bizning hayotimiz bandalik bo‘lsa ham, bashariy kuch bilan jang qilmayapmiz.
4.Bizning jangdagi qurol-aslahamiz bashariy emas, balki qal’alarni yakson qilish qudratiga ega bo‘lgan ruhiy aslahalardir. Biz Xudoning qudrati bilan safsatalarni barham beramiz,
5.Xudo bilimiga qarshi bosh ko‘targan har qanday baland iddaoni quritib yuboramiz. Har qanday fikrni Masihga bo‘ysundirib asir qilamiz.
6.O‘zlaringiz ham to‘la bo‘ysungandan keyin, biz har xil itoatsizlikni jazolashga tayyormiz.
7.Tashqi qiyofaga qarayapsizlarmi? Agar kim Masihning ummatiman, deb o‘ziga ishonsa, o‘z-o‘zidan qiyos qilsin: u qanday Masihning ummati bo‘lsa, bizlar ham xuddi shunday Masihning ummatimiz.
8.Rabbimiz bizga bergan iqtidor haqida andak ko‘proq maqtansam ham, xijolat bo‘lmayman. Chunki bu iqtidor sizni xarob qilish uchun emas, barpo qilish uchun berilgan.
9.Maktublarim bilan sizlarni go‘yo qo‘rqitayotgan bo‘lib ko‘rinmayin.
10.Ba’zilar: “U maktublarida talabchan va kuchli, lekin shaxsan zaif va so‘zi o‘tmas”, – deyaptilar.
11.Bunday deyuvchilar shuni bilsinki, biz uzoqda, maktublarimizda qanday bo‘lsak, shaxsan, huzuringizda ham shundaymiz.
12.Biz o‘zlarini namoyish qilayotganlarning ba’zilari bilan o‘zimizni barobar tutishga yoki qiyos qilishga jur’at etmaymiz. Ular aqlsizlarcha o‘zlarini o‘zlari bilan o‘lchab, o‘zlariga o‘zlari me’yordirlar.
13.Lekin biz esa cheksiz-chegarasiz maqtanavermaymiz. Biz faqat Xudo taqdir etgan chegara ichida maqtanamiz. Bu chegara esa sizlargacha yetib borgan.
14.Biz go‘yo sizlarning oldingizga bormaganday, haddimizdan oshmayapmiz, chunki Masihning Xushxabarini sizning oldingizgacha yetkazganmiz.
15.Biz haddan tashqari boshqalarning mehnati bilan ham maqtanmayapmiz. Lekin imoningiz komil bo‘la borgan sari, biz o‘z chegaramizdan oshmay, orangizdagi nufuzimizni yana orttiramiz, deb umid qilamiz.
16.Shunday qilib, begona yerlardagi tayyor ishlar bilan maqtanmay, sizlardan uzoqroq joylarda ham Xushxabarni targ‘ib qilaylik.
17.Maqtanaman degan Rabbimiz bilan maqtansin.
18.O‘zi-o‘zini maqtagan emas, balki Rabbimiz maqtagan kishi maqbuldir.

2nd Corinthians XI
1.Koshki mening chandon befarosatlik qilishimga biroz bo‘lsa ham sabr qilsangizlar edi! Zotan sizlar menga sabr qilyapsizlar ham.
2.Men sizlarni Xudoning rashki bilan qizg‘anyapman, chunki sizlarni bir pok bokira qizni yagona erga nikohlaganday, Masihga taqdim etdim.
3.Mabodo Momo Havoni ilon o‘zining hiylagarligi bilan aldaganiga o‘xshab, sizlarning o‘y-fikringiz ham buzilib, Masihga xos soddalikdan ayrilib qolmasangizlar, degan xavotirdaman.
4.Agar birov kelib, biz va’z qilgandan boshqa bir Isoni va’z qilsa, yo sizlar olgan Ruhdan boshqa bir ruhni olsangiz, yoki qabul qilgan Injildan boshqa bir xushxabarni eshitsangiz, naqadar xush qarshilaysizlar!
5.Men ham o‘sha “oliy havoriylar”dan hech bir narsada qolishmayman, deb o‘ylayman.
6.Men nutqda mohir bo‘lmasam ham, lekin bilimda mohirman. Bu xususda biz sizlarga tamoman ochiq va ayonmiz.
7.Men sizlarni yuksaltirish uchun o‘zimni pasaytirib, Isoning Xushxabarini sizlarga tekinga targ‘ib qilib, gunoh qildimmikan?
8.Men sizlarga xizmat qilish uchun boshqa Masih jamoatlariga chiqim keltirib, ulardan mablag‘ olar edim. Orangizda bo‘lib, muhtojlikda qolganimda ham birovga ortiqcha yuk bo‘lmadim.
9.Chunki Makedoniyadan kelgan birodarlar yetishmovchiliklarimni to‘ldirdilar. Men hech narsada sizlarga og‘ir bo‘lmaslikka tirishgan edim va tirishaman ham.
10.O‘zimdagi Masihning haqiqati haqi deyapman: Axaya mamlakati bo‘ylab hech kim bu iftixorimdan meni mahrum qila olmaydi.
11.Nima uchun shunday munosabatda bo‘lyapman? Sizlarni sevmaganimdanmikan? Xudo biladi, unday emas!
12.Biz bilan teng bo‘lishga intilayotgan maqtanchoqlarga yo‘l bermaslik uchun, men nima qilayotgan bo‘lsam, kelajakda ham qilaveraman.
13.Bu kabi odamlar – soxta havoriylar, hiylakor xizmatkorlardir, ular faqat Masihning havoriylari qiyofasini oladilar.
14.Buning hayron qoladigan joyi yo‘q. Chunki shaytonning o‘zi ham nurli farishtaning qiyofasini oladi.
15.Demak, shaytonning xizmatkorlari ahli saloh qiyofasini olsalar, ajablanmaslik kerak. Ularning oqibati qilmishlariga yarasha bo‘ladi.
16.Yana aytaman: biror kishi meni aqlsiz deb o‘ylamasin. Bordiyu shunday o‘ylasangiz, hech bo‘lmasa aqlsiz kabi qabul qilinglar-chi, toki men ham biroz maqtanay!
17.Bunday balandparvozlik qilib, men Rabbim gapirganday emas, balki aqlini yo‘qotgan maqtanchoqday gapirgan bo‘laman.
18.Modomiki, ko‘pchilik o‘zlarining insoniy fazilatlari bilan maqtanayotgan ekan, mayli men ham maqtanaveraman.
19.Siz, aqllilar, aqlsizlarga jon deb toqat qilasizlar.
20.Chindan ham agar biror kishi sizni asoratga solsa, haqingizni yesa, talon-taroj qilsa, o‘zini katta tutsa, yuzingizga tarsaki ursa, sizlar bunga chidaysizlar.
21.Xijolatlik bilan aytamanki, bizda bunday ishlarga darmon yetmas edi!     Shunday qilib, agar biror kishi biron narsada maqtanmoqqa jur’at qilsa – o‘zimni aqlsizlikka solib aytyapman – unda men ham jur’at etaman.
22.Ular yahudiymi? – Men ham yahudiyman. Ular isroillikmi? – Men ham isroillikman. Ular Ibrohim naslimi? – Men ham Ibrohim nasliman.
23.Ular Masihning xizmatkorlarimi? – Men befarosatlik qilib aytyapmanki, ularning hammasidan ustunman! Zahmat desangiz, men ulardan ko‘proq zahmat chekdim. Zindon desangiz, ulardan ko‘proq zindonda yotdim. Zarba desangiz, men haddan tashqari zarba yedim, hatto ko‘p marta o‘limga yaqin yurdim.
24.Yahudiylar tomonidan besh daf’a bir kam qirqtadan qamchi yedim.
25.Uch daf’a tayoq bilan savaladilar, bir daf’a toshbo‘ron qildilar, uch daf’a kemada halokatga uchradim, bir kechayu kunduzni dengiz bag‘rida o‘tkazdim.
26.Ko‘p daf’a sayohatlarga chiqdim. Daryolarda tahlikada qoldim, qaroqchilardan tahlikada qoldim, o‘z qondoshlarimdan ham, majusiylardan ham tahlikaga tushdim. Shaharda tahlika, yovonda tahlika, dengizda tahlika, soxta birodarlar orasida tahlika!
27.Mehnat va mashaqqat ostida, ko‘p daf’a uyqusizlikda, ochlik va tashnalikda, ko‘p ro‘za tutish azoblarida qoldim, sovuq havoda yalang‘och yurdim.
28.Tashqi hodisalardan boshqa har kuni odamlar yig‘ilib keladi, butun Masih jamoatlari haqida ham g‘amxo‘rlik qilaman.
29.Qaysi darmonsizlar bilan men toliqmagan edim?! Qaysi vasvasaga tushganlar uchun yuragim yonmagan edi?!
30.Agar maqtanish menga lozim bo‘lsa, o‘z zaifligim bilan maqtanaman.
31.Abadiy hamd-sanoga munosib Xudo, Rabbimiz Iso Masihning Otasi biladiki, men yolg‘on gapirmayapman.
32.Mana, Damashqda podsho Aretasning viloyat hokimi meni tutish uchun Damashq shahrini nazorat ostiga olgan edi. Ammo meni savat ichida devordagi derazadan tushirishdi va men uning qo‘lidan qochib qutuldim.

2nd Corinthians XII
1.Mening maqtanishim hech ham munosib emas, chunki endi Rabbim menga ayon qilgan narsalarga va vahiylarga kelaman.
2.Masihga qarashli bir odamni bilaman. O‘n to‘rt yil oldin – badanda edimi, badandan tashqarida edimi, bilmayman, Xudo biladi – u odam yerdan uchinchi osmonga qadar ko‘tarildi.
3.Ha, bu odam haqida shuni bilamanki, – yana badanda edimi, badandan tashqarida edimi, bilmayman, Xudo biladi, –
4.u jannatga ko‘tarildi va insonga gapirish mumkin bo‘lmagan, tilga olib bo‘lmas so‘zlar eshitdi.
5.Bunday bir odam bilan maqtansam bo‘ladi. Lekin o‘zim haqimda bo‘lsa, zaifliklarimdan boshqa hech narsa bilan maqtana olmayman.
6.Shu bilan birga, agar maqtanaman desam, aqlsiz bo‘lmayman, chunki haqiqatni gapirgan bo‘laman. Faqat biror kishi men haqimda o‘zimda ko‘rgan yoki eshitgandan ortiq fikr qilmasin, deb o‘zimni tutib turibman.
7.Menga kelgan odatdan tashqari ajoyib vahiylardan o‘zimni hammadan yuqori tutmasligim va kibrlanib ketmasligim uchun, mening badanimga bir nish, meni niqtalayveradigan bir shayton elchisi berildi.
8.Buni mendan yiroqlashtirgin deb, uch marta Rabbimga yolvordim.
9.Ammo Rabbim menga shunday dedi: “Senga bergan inoyatim yetar, Mening qudratim zaiflikda tugal bo‘ladi”. Shuning uchun, Masihning qudrati menda amal qilsin deb, yanada ko‘proq, bajonidil o‘z zaifliklarim bilan maqtanaman.
10.Shu sababdan Masih uchun zaifliklarga, ozorlarga, muhtojliklarga, ta’qib va siquvlarga yo‘liqqanimda, qanoat qilaman. Chunki zaif bo‘lsam, qudratim oshar ekan.
11.Men maqtanib, aqlsiz kabi bo‘ldim. Ammo meni bunga sizlar majbur etdingizlar-ku. Sizlar meni madh qilishingiz lozim edi. Bordiyu men hech kim bo‘lmasam ham, o‘sha “oliy havoriylar”dan hech kam emasman.
12.Havoriyligim mohiyati sizlarning orangizda tugal sabr-qanoat bilan, ajoyib va qudratli mo‘jizalar orqali isbotlab berilgan-ku!
13.O‘zga Masih jamoatlaridan sizlarning nimangiz qolishar ekan? Bordiyu, birgina sizlarga mening og‘irligim tushmaganini aytsam... Aybim uchun meni kechiringlar!
14.Mana, uchinchi daf’a oldingizga borishga tayyormanu, sizlarga hech og‘irligimni tushirmayman. Chunki qo‘lingizdagini emas, o‘zlaringizni istayman. Zotan farzandlar ota-onalariga emas, balki ota-onalar farzandlariga mol-mulk jamg‘arishlari lozim.
15.Men esa ko‘p mamnuniyat bilan mol-mulkimnigina emas, o‘z jonimni ham sizlarning jonlaringiz uchun sarflayman. Men sizlarni haddan tashqari sevar ekanman, sizlar meni kamroq sevishingiz to‘g‘ri bo‘ladimi?
16.Masalan, aytaylik, men sizlarga og‘irligimni tushirmagan bo‘lsam-da, lekin aldab, hiyla bilan sizlardan olgan ekanman.
17.Biroq yuborgan odamlarim orqali sizlardan biror manfaat ko‘rdimmikan?
18.Titusdan iltimos qilib, boshqa birodarimizni ham u bilan birga oldingizga yuborganimda, Titus sizlardan foydalandimikan? Bizlar bir ruhda faoliyat ko‘rsatmagan edikmi? Bir yo‘lda yurmagan edikmi?
19.Biz sizlarning oldingizda o‘zimizni oqlamoqchimiz, deb fikr qilmayapsizlarmi hali? Yo‘q, Masih haqi Xudoning huzurida gapiryapmiz: ey sevganlarim, biz faqat ibrat olishingiz uchun bunday harakat qilyapmiz.
20.Men yoningizga kelganimda, mabodo sizlarni yoqimsiz ahvolda toparman, sizlar esa meni yoqimsiz ahvolda toparsiz, deb qo‘rqaman. Mabodo kelsamu, janjal, hasadgo‘ylik, g‘azabnoklik, talash-tortish, bo‘hton, g‘iybat, manmanlik, tartibsizlik ko‘ramanmi, degan xavotirdaman.
21.Bordiyu yana yoningizga kelganimda, ko‘pchilik burun qilgan gunohlari – harom-harishlik, fahshbozlik, shaloqlikdan tavba qilmagan bo‘lsa, Xudoyim meni oldingizda yerga urmasin, sizlar uchun motam tutib yig‘lamayin.

2nd Corinthians XIII
1.Men endi uchinchi daf’a yoningizga boryapman. Axir,  Tavrotda yozilganidek: “Ikki yoki uch shohidning har qanday guvohligi qat’iy bo‘ladi”.
2.Shunday qilib, men ikkinchi daf’a yoningizda bo‘lganimda ogohlantirgan edim. Endi esa g‘oyib bo‘lsam ham, yozib ogohlantiryapmanki, agar yana oldingizga borsam, oldin gunoh qilgan odamlarning ham, boshqalarning ham hech birini ayamayman.
3.Sizlar-ku men orqali Masih so‘zlashiga dalil izlayapsizlar. Mana, Masih sizlarga nisbatan zaif emas, U orangizda O‘z qudratini namoyish qilmoqda.
4.Garchi U zaiflik holatida xochga mixlangan bo‘lsa-da, Xudoning qudrati tufayli tirikdir. Shunga o‘xshab, biz Masihning zaifligiga sherik bo‘lsak ham, sizlarni deb Xudoning qudrati tufayli Masihning hayotiga ham sherikmiz.
5.O‘z-o‘zingizni tekshiringlar: imonda turibsizlarmi? O‘zingizni sinab ko‘ringlar: Iso Masih ichingizda ekanini bilmayapsizlarmi? Bilmasangizlar, maqbul emassizlar.
6.Biz esa nomaqbul emasligimizni bilasizlar, deb umid qilaman.
7.Sizlar yomon ish qilmasligingizni Xudodan tilaymiz. Maqsadimiz o‘zimizni maqbul deb ko‘rsatish emas. Aksincha, bordiyu biz maqbul ko‘rinmasak ham, sizlar yaxshi ish qilsangiz bo‘ldi.
8.Zotan haqiqatga qarshi turishga kuchimiz yetmaydi, haqiqat yo‘lida esa kuch-quvvatlimiz.
9.Bizlar zaif, sizlar esa quvvatli bo‘lganingizdan sevinamiz. Zotan, tilagimiz sizlarning komil bo‘lishingizdir.
10.Shuning uchun men hali kelmay turib, shularni yozyapman, toki kelganimda Rabbim menga bergan iqtidor bilan qattiq choralarni ishga solmayin. Men bu iqtidorni xarob qilish uchun emas, barpo qilish uchun olganman.
11.Shunday qilib, birodarlarim, yaxshi qolinglar. Komil bo‘lishga g‘ayrat qilinglar. Pand-nasihatga quloq solinglar. O‘zaro hamfikr bo‘linglar, tinchlikni saqlanglar. Shunda sevgi va tinchlik bergan Xudo sizlar bilan bo‘ladi.
12.Muqaddas o‘pich bilan salomlashinglar. Xudoning barcha azizlari sizlarga salom yo‘llayaptilar.
13.Rabbimiz Iso Masihning inoyati, Otamiz Xudoning sevgisi va Muqaddas Ruhning hamrohligi hammangizga yor bo‘lsin! Omin.

Galatians I
1.Insonlar tomonidan emas, inson orqali ham emas, balki Iso Masih va Uni tiriltirgan Otamiz Xudo tomonidan havoriy qilib tayinlangan men – Pavlus,
2.shuningdek, men bilan birga bo‘lgan hamma birodarlar Galatiya o‘lkasidagi Masih jamoatlariga salom yo‘llaymiz.
3.Otamiz Xudodan va Rabbimiz Iso Masihdan sizlarga inoyat ila tinchlik bo‘lsin.
4.Iso Masih bizni hozirgi yovuz asrdan qutqarmoqchi bo‘lib, gunohlarimiz uchun O‘zini fido qildi, shu yo‘sin Otamiz Xudoning irodasini ado etdi.
5.Unga abadulabad shon-sharaflar bo‘lsin! Omin.
6.Hayronman, sizlar qanchalik tez Masihning inoyatli da’vatidan yuz o‘girib, boshqa bir “Injil”ga sajda qildingizlar!
7.Aslida boshqa Injil yo‘q. Faqat ba’zilar sizlarni chalg‘itib, Masih Xushxabarini buzib ko‘rsatishni xohlaydilar.
8.Bordiyu biz yoki hatto osmondan biror farishta kelib, o‘zimiz sizlarga o‘rgatgan Injildan boshqa bir “xushxabar” keltirsa, la’nati bo‘lsin.
9.Biz oldin ham aytgan edik, hozir yana aytyapman: agar kimki sizlar qabul qilgan Injilga zid bo‘lgan xabarni targ‘ib etsa, la’nati bo‘lsin!
10.Endi men insonlardan maqtov izlayapmanmi, yoki Xudodanmi? Nahotki insonlarga yoqmoqchi bo‘lsam? Agar men hali ham insonlarga yoqmoqchi bo‘lganimda edi, Masihning quli bo‘lolmas edim!
11.Ey birodarlar, sizlarga e’lon qilmoqdaman: men targ‘ib etayotgan Injil inson ijodi emas.
12.Chunki men uni insondan qabul qilmaganman va hech kimdan ta’lim olmaganman; balki Iso Masihdan vahiy olganman.
13.Mening yahudiy dinida kechgan ilgarigi hayotim haqida eshitgansizlar; Xudoning ummatiga haddan tashqari jabr-zulm qilib, uni vayron qilar edim.
14.Qavmimdan bo‘lgan ko‘p tengdoshlarimga qaraganda, yahudiylikda xiyla muvaffaqiyat qozongan edim, ota-bobolarim urf-odatlariga o‘ta jonkuyar edim.
15.Ammo Xudo muruvvat qilib, onam qornidayoq meni tanlagan, O‘z inoyati bilan meni da’vat etgan edi.
16.Men dunyo xalqlari orasida Xudo O‘g‘lining Xushxabarini targ‘ib qilishim uchun, Xudo O‘z vaqtida O‘g‘lini menga zohir qildi. Shunda men darhol odamzod bilan maslahatlashmadim,
17.o‘zimdan ilg‘or havoriylarni ko‘rgani Quddusga bormadim. Balki Arabistonga ketib, keyin yana Damashqqa qaytdim.
18.So‘ngra, uch yildan keyin, Butrus bilan tanishmoq uchun Quddusga bordim va uning yonida o‘n besh kun bo‘ldim.
19.Lekin Rabbimiz Isoning ukasi Yoqubdan boshqa havoriylarning hech birini ko‘rmadim.
20.Men sizlarga nima yozayotgan bo‘lsam, Xudo shohid, yolg‘on emas.
21.Undan so‘ng Suriya va Kilikiya mamlakatlariga bordim.
22.Yahudiya o‘lkasidagi Masih jamoatlari esa meni shaxsan tanimas edilar.
23.Ular faqat: u bir vaqtlar bizlarga jabr-zulm qilib yurgan kishi edi, endi ilgari ildizi bilan quritmoqchi bo‘lgan imonni o‘zi targ‘ib qilmoqda, degan gaplarni eshitar,
24.men uchun Xudoni ulug‘lar edilar.

Galatians II
1.Keyinroq, o‘n to‘rt yil o‘tgandan so‘ng, Barnabo bilan birga yana Quddusga bordim, Titusni ham yonimga oldim.
2.U yerga vahiy orqali bordim. Men ko‘rsatgan jahdu jadalim puchga chiqmasin, deb qo‘rqib, ularning alohida e’tiborli odamlari bilan ko‘rishdim, majusiylar orasida o‘zim targ‘ib qilayotgan Xushxabarning mohiyatini ularga bayon etdim.
3.Ular esa hatto hamrohim Titusni, yunon bo‘lishiga qaramay, xatna bo‘lishga majbur etishmadi.
4.Faqat ba’zi soxta birodarlar lip etib oramizga suqilib kirishgan edi. Ular bizga Iso Masih ato etgan ozodlikni ko‘rolmay, bizni yana qul qilmoqchi edilar.
5.Biz esa Xushxabarning haqiqati sizlar bilan abadiy bo‘lsin deb, bir dam ham ularga yon bermadik.
6.Kimlar tomonidandir e’tiborli hisoblangan odamlarga kelganda (ular bir vaqtlar qanday bo‘lgan bo‘lsalar, menga bari bir, Xudo insonga yuz-xotir qilmaydi), shuni aytay, o‘sha e’tiborlilar mening zimmamga boshqa hech narsa yuklamadilar.
7.Aksincha, ular Xushxabar Butrusga ahli sunnat uchun berilganini bilib, men endi shu maqsadda sunnatsizlar oldiga yuborilganimni tan oldilar.
8.Axir, Xudo ahli sunnatga havoriylik qilayotgan Butrusda ham, majusiylarga havoriylik qilayotgan menda ham amal qilib kelmoqda.
9.Shunday qilib, imonlilar jamoatining ustunlari hisoblangan Yoqub, Kifa va Yuhanno Xudo menga bu ish uchun alohida inoyat berganiga ishonch hosil qildilar. Ular biz majusiylarning oldiga ketaylik, qolganlar esa ahli sunnatning oldiga ketsin, deb kelishdilar va men bilan Barnaboga birdamlik qo‘lini berdilar.
10.Ular faqat biz kambag‘allarni esdan chiqarmasligimizni iltimos qildilar, buni shaxsan men bajo keltirishga jon kuydirdim.
11.Butrus Antioxiya shahriga kelganda, uning xatoligini yuziga aytib fosh qildim.
12.Chunki  Quddusdan, Yoqubning yonidan ba’zi odamlar kelishidan avval Butrus majusiylar bilan birga yeb-ichib yurgan edi. Ammo u odamlar kelgach, sunnatchilardan xavotirlanib, o‘zini chetga oldi va majusiylar bilan aloqani uzdi.
13.Shunda boshqa yahudiylar ham Butrusga o‘xshab riyokorlik qilishdi, hatto Barnabo ham ular riyokorligining qurboni bo‘ldi.
14.Men esa ular Injil haqiqati bo‘yicha harakat qilishmayotganini ko‘rib, hammaga eshittirib Butrusga: “Agar sen yahudiy bo‘la turib, yahudiylar kabi emas, majusiylar kabi yashayotgan bo‘lsang, qanday qilib majusiylarni yahudiylashmoqqa majbur etyapsan?” – dedim.
15.To‘g‘ri, bizlar asl yahudiymiz, majusiylar singari gunohkor emasmiz.
16.Lekin shuni bilamizki, Xudo Ilohiy Qonunga amal qilgan kishini emas, Iso Masihga ishongan kishini oqlaydi. Shuning uchun bizlar ham Ilohiy Qonunga amal qilish bilan emas, Masihga ishonish bilangina oqlanamiz, deb Iso Masihga qattiq ishonganmiz. Hech kim Ilohiy Qonunga amal qilib, Xudo oldida o‘zini oqlayolmaydi.
17.Bundan ko‘rinadiki, Masih orqali oqlanishni izlagan o‘zimiz ham hamma odam qatori gunohkor bo‘lib chiqdik. U holda, Masih gunoh yo‘lining homiysi ekan-da? – Aslo!
18.Agar men o‘zim qulatgan  qonun-qoidalar binosini qaytadan qurishga kirishsam, unda men o‘zimning qonunbuzar ekanimni ko‘rsatgan bo‘laman.
19.Biroq endi men Xudo uchun yashay deb, Qonun oldida o‘lganman, ha, Qonun o‘zi meni o‘ldirdi. Men Masih bilan birga xochga mixlab qo‘yilganman.
20.Endi yashayotgan men emas, balki Masih mening ichimda yashayapti. Endi tanada yashayotganimga kelsak, meni sevgan va men uchun O‘zini fido qilgan Xudoning O‘g‘liga bo‘lgan imon bilan yashayapman.
21.Men Xudoning inoyatini inkor qilmayman. Agar Ilohiy Qonunga amal qilish bilan oqlanish mumkin bo‘lganda edi, u holda Masih behuda o‘lgan bo‘lardi.

Galatians III
1.Ey befahm galatiyaliklar! Haqiqatga bo‘ysunmaslik uchun sizlarni kim sehrlab qo‘ydi? Sizlarning ko‘z o‘ngingizda Iso Masihning xochga mixlab qo‘yilgani aniq tasvir etilmaganmidi?
2.Sizlardan bir narsanigina bilmoqchiman, sizlar Muqaddas Ruhni qanday qabul qildingizlar: Tavrot Qonuniga amal qilish bilanmi yoki imon to‘g‘risidagi xabarni eshitish bilanmi?
3.Sizlar shunchalik fahmsizmisizlar? Muqaddas Ruh kuchi bilan boshlab, endi o‘zingizning bashariy kuchingiz bilan bitirmoqchimisizlar?
4.Bekorga shuncha sinovlardan o‘tdingizlarmi? Haqiqatan ham bekorga edimi?
5.Xudo sizlarga O‘z Ruhini baxsh etib, orangizda ajoyib mo‘jizalar yaratmoqda. U buni Qonunga amal qilganingiz uchun qilyaptimi yoki eshitganlaringizga imon keltirganingiz uchunmi?
6.Ibrohim payg‘ambardan ibrat olaylik: U Xudoga ishondi va shuning uchun oqlandi.
7.Shundan bilinglarki, kim imonga ega bo‘lsa, u Ibrohimning o‘g‘li sanaladi.
8.Xudo Ibrohimga: “Butun xalqlar sendan baraka topajaklar” deb, unga dastavval Xushxabar keltirgan edi. Tavrotning ana shu oyati aniq ko‘rsatadiki, Xudo insonni millatiga qaramay, imoni tufayli oqlaydi.
9.Imon sohibi Ibrohim payg‘ambarga shunday ergashgan hamma ahli imon xuddi Ibrohimday Xudo rahmatiga erishadi.
10.Ilohiy Qonunga amal qildim, deb o‘zini oqlamoqchi bo‘lgan barcha kishilar la’nat ostidadirlar. Chunki Tavrotda shunday yozilgan: “Qonun kitobining har bir moddasiga qattiq rioya qilmaydigan barcha la’nati bo‘ladi”.
11.Shunday ekan, Ilohiy Qonunga amal qilish bilan hech kim Xudo oldida o‘zini oqlayolmasligi aniqdir.  Tavrotda yozilganidek: “Imoni bilan oqlangan kishi yashayveradi”.
12.Qonunga amal qilish esa imonga bog‘liq emas, aksincha,  Tavrotda: “Bu buyruqlarni bajo keltirgan kishi shu bilan yashayveradi”, deb yozilgan.
13.Masih esa biz uchun la’natlanib, bizni Qonun la’natidan xalos qildi, xuddi Tavrotda yozilganidek: “Yog‘ochga osilgan har bir kishi la’natidir”.
14.Shu yo‘sin Xudo Ibrohimga va’da qilgan qut-barakalar Iso Masih orqali majusiylarga ham nasib etdi, biz imonimiz tufayli Xudo va’da bergan Muqaddas Ruhni qabul qildik.
15.Birodarlar! Odamlar hayotidan bir misol keltiray: odam qilgan vasiyatni hech kim bekor qilolmaydi va unga qo‘sholmaydi.
16.Xudoning Ibrohim va uning zotiga bergan ulug‘ va’dalari bundan kam emas. Xudo Ibrohimga: “Sening zotlaringga beraman” deb, ko‘pchilik haqida gapirmadi, aksincha: “Sening zotingga beraman” deb, bitta kishini, ya’ni Masihni ko‘zda tutdi.
17.Shuni aytmoqchimanki, Ilohiy Qonun Ibrohimdan to‘rt yuz o‘ttiz yil keyin paydo bo‘lgan bo‘lsa-da, Xudoning Ibrohim bilan oldinroq tasdiqlagan ahdini o‘rtadan ko‘tarmadi, Xudoning Masih haqida bergan va’dasini bekor qilmadi.
18.Agar meros Qonunga amal qilish sharti bilan berilganda edi, va’da bekorga chiqqan bo‘lur edi. Ammo Xudo merosni Ibrohimga va’da bo‘yicha ato qildi.
19.U holda Ilohiy Qonun nima uchun berilgan? Ilohiy Qonun gunohkorligimizni ochiq ko‘rsatish uchun, ilohiy va’daga qo‘shimcha qilib berilgan. Va’dani olgan Ibrohim Zoti kelmaguncha, bu Qonun joriy bo‘lishi kerak edi. Ilohiy Qonun farishtalar orqali berilgan, vositachi esa uni xalqqa e’lon qilgan.
20.Vaholanki, bitta odam ish qilganda, vositachi kerak bo‘lmaydi. Xudo esa bittadir.
21.Demak, Ilohiy Qonun Xudoning va’dalariga zidmi? – Aslo! Agar  abadiy hayot ato qilishga qodir bir Qonun berilgan bo‘lsa edi, unda shubhasiz Qonunga amal qilish bilan oqlansa bo‘lar edi.
22.Ammo Muqaddas Kitob butun borliqni gunohning hokimiyati ostida deb e’lon qilgan. Demak, ilohiy va’da faqat Iso Masihga ishonish orqali ro‘yobga chiqadi va barcha imonlilarga nasib etadi.
23.Bo‘lg‘usi imon paydo bo‘lishidan avval, biz bu imonning vahiy qilinishini kutib turgan tutqunlarday edik, Ilohiy Qonun nazorati ostida qamab qo‘yilgan edik.
24.Boshqacha aytganda, biz imon bilan oqlanishni kutar ekanmiz, Qonun Masihga boshlovchi murabbiyimiz bo‘lgan.
25.Lekin imon paydo bo‘lganidan so‘ng, biz endi Qonunning tarbiyasida emasmiz.
26.Shunday qilib, sizlar, Iso Masihga ishongan hamma, Xudoning o‘g‘illarisizlar.
27.Sizlar Masihni tan olib, suvda imon keltirdingizlar va har biringiz Masihni kiyib oldingizlar.
28.Endi na yahudiy bor, na yunoniy, na qul bor, na ozod, na erkak bor, na ayol. Siz Iso Masih ummati bo‘lganingiz uchun, hammangiz birsizlar.
29.Agar Masihniki bo‘lsangizlar, u holda Ibrohimning ham zurriyotisizlar, shuningdek, Xudo Ibrohimga va’da qilgan merosdan bahramandsizlar.

Galatians IV
1.Yana shuni aytayin: merosxo‘r hali yosh bola ekan, garchi u hamma narsaning xo‘jayini bo‘lsa ham, quldan hech farq qilmaydi.
2.U otasi belgilagan fursatgacha vasiy va uy-ro‘zg‘or boshqaruvchi xizmatkorga bo‘ysunadi.
3.Bizlar ham xuddi bunga o‘xshab, bolalik chog‘imizda dunyoning xurofiy kuchlariga qul edik.
4.Lekin zamona oxirlab qolganda, Xudo O‘z O‘g‘lini yubordi. U xotindan tug‘ilib, Qonunga bo‘ysunib yurdi,
5.toki bizni Qonunga qul bo‘lishdan qutqarsin va o‘g‘illikka qabul qilsin.
6.Endi sizlar Xudoga o‘g‘il bo‘lgandan keyin, Xudo O‘z O‘g‘li Isoning Ruhini yuraklaringizga yubordi. Bu Ruhdan ruhlanib, biz Xudoni aziz Ota deb chaqiramiz.
7.Demak, sen boshqa qul emassan, balki o‘g‘ilsan. O‘g‘il bo‘lganing uchun, Xudo Iso Masih sharofati bilan seni voris deb ham qabul qilgan.
8.O‘tmishda sizlar Xudoni bilmay, aslan xudo bo‘lmagan kuchlarga qul bo‘lgansizlar.
9.Endi esa Xudoni tanib-bilib oldingizlar, yana to‘g‘risi, Xudo tarafidan tanib-bilindingizlar. Shunday ekan, qanday qilib yana o‘sha kuchsiz va qadrsiz xurofotlarga qaytyapsizlar? Yangitdan qullikka berilmoqchimisizlar?
10.Sizlar alohida kun, oy, fasl va yillarni mushohada qilyapsizlar.
11.Nahotki sizlar uchun shuncha behuda zahmat chekkan bo‘lsam, deb xavotirlanyapman.
12.Ey birodarlar, sizlardan iltimos qilaman, menday bo‘linglar, chunki men ham sizlarday bo‘lgan edim. Sizlar menga hech ham ozor bermas edingizlar.
13.Esingizdan chiqmasin, men sizlarga Xushxabarni birinchi marta bildirganimda, jisman ojiz edim.
14.Ojizligim sizlar uchun bir sinov bo‘lgani holda, mendan jirkanmay, siltab yubormadingizlar, balki meni Xudoning farishtasiday, Iso Masih kabi qabul qildingizlar.
15.Qani endi sizning o‘sha paytdagi baxtiyorligingiz? O‘zim sizlarga shohidman: agar bu mumkin bo‘lsa edi, o‘sha paytda siz o‘z ko‘zlaringizni sug‘urib olib, menga berishga tayyor edingizlar!
16.Endi men sizlarga haqiqatni aytib, dushmaningiz bo‘ldimmi?
17.Sizlarni qo‘lga olish uchun harakat qilayotganlarning niyati yaxshi emas. Ular sizlarni qoyil qoldirib, bizdan ajratib olmoqchilar.
18.Niyat xolis bo‘lsa, qoyil ish yaxshidir. Faqat bu men sizlarning yoningizda hozir bo‘lganimdagina emas, balki doimo shunday bo‘lmog‘i lozim.
19.Bolalarim, Masih sizlarda gavdalanmaguncha, men sizlarni yangitdan tug‘ayotganday, to‘lg‘oq azobidaman.
20.Men hozir yoningizda bo‘lib, gapimning ohangini o‘zgartirmoqchi edim, chunki sizlarni nima qilarimni bilmay, esankirayapman.
21.Ey sizlar, Qonun bandalari bo‘lishni istaganlar, menga aytinglar-chi, nahot siz Qonunga quloq solmaysizlar?
22.Mana Qonunda: Ibrohim ikki o‘g‘illi bo‘lgan, biri cho‘ridan, boshqasi ozod, o‘z xotinidan edi, deb yozilgan.
23.Cho‘risiniki tabiat qoidalariga binoan, ozod xotininiki esa ilohiy va’daga binoan tug‘ilgan edi.
24.Bunda ramziy ma’no bor. Ikki ona ikki ahdni bildiradi: birinchisi, qullar tug‘adigan Hojar bibi – Xudo Sinay tog‘ida qilgan ahdning ramzidir.
25.Hojar so‘zi Arabistondagi Sinay tog‘ini bildirsa-da, hozirgi Quddusning ramzidir; chunki Quddus va uning bolalari hozir qul bo‘lib xizmat qilmoqdalar.
26.Biroq ko‘kdagi Quddus esa ozoddir: u bizlarning hammamizga ona.
27.Mana, Tavrotda bunday yozilgan:     “Ey tug‘maydigan, naslsiz ayol, shod bo‘lgil!     Quvonchlarga to‘lib xitob qilgil,     Ey to‘lg‘oq azobin chekmagan!     Zero nikohli ayolning o‘g‘illaridan ko‘ra,     Tashlab ketilganning o‘g‘illari ko‘p bo‘ldi”.
28.Biz esa, birodarlar, Is’hoqqa o‘xshab, ilohiy va’da bo‘yicha tug‘ilgan o‘g‘illarmiz.
29.O‘sha vaqtda tabiiy yo‘l bilan tug‘ilgan  Ismoil ilohiy va’da bo‘yicha tug‘ilgan Is’hoqqa zulm etdi. Hozir ham xuddi shunday.
30.Ammo Tavrotda nima deyiladi? – “Cho‘rini va uning o‘g‘lini haydab yuborgin. Chunki cho‘rining o‘g‘li ozod xotinning o‘g‘li bilan baravar voris bo‘lolmaydi”.
31.Shunday qilib, ey birodarlar, biz cho‘rining emas, balki ozod xotinning farzandimiz.

Galatians V
1.Shunday qilib, Masih bizga bergan erkinlikni mahkam tutinglar, qaytadan qullik bo‘yinturug‘ini taqmanglar.
2.Buni men, Pavlus, sizlarga gapiryapman: agar sizlar sunnat qiladigan bo‘lsangizlar, Masih sizlarga foyda qilmaydi.
3.Xatna bo‘ladigan har bir odamga yana ta’kidlab aytaman: u butun Ilohiy Qonunni bajarishga majburdir.
4.Sizlar: Qonunga amal qilib o‘zimizni oqlaymiz, deb Masihdan ajralgansizlar va Xudo inoyatidan mahrum bo‘lgansizlar.
5.Bizlar esa  Ilohiy Ruhdan umidvor bo‘lib, imonimiz asosida oqlanishimizni kutamiz.
6.Iso Masih yo‘lida na sunnat, na sunnatsizlik biron ishga yaramaydi, faqat muhabbat bilan amal qiluvchi imon yaraydi.
7.Sizlar yaxshigina qadam otayotgan edingizlar. Shunday ekan, haqiqatga itoat qilishingizga kim xalaqit berdi?
8.Sizning bu inonuvchanligingiz sizni Da’vat qiluvchidan bo‘lmadi!
9.Ozgina xamirturush butun xamirni achitadi!
10.Rabbim haqi ishonchim komilki, sizlar bu xususda boshqacha fikr qilmaysizlar. Fikringizni chalg‘ituvchi kim bo‘lmasin, shunga yarasha jazosini oladi.
11.Birodarlar, men hali ham sunnatni targ‘ib etayotgan bo‘lsam, nima uchun hanuz ta’qiblarga duchor bo‘lmoqdaman? Unday bo‘lsa, xoch vasvasasi yo‘qqa chiqar edi-ku!
12.Qaniydi sizlarni bu gap bilan iztirobga soluvchilar o‘zlarini bichishsa!
13.Ey birodarlar, sizlar erkinlikka chorlangansizlar. Faqat bu erkinlikni nafsingiz uchun qurbon qilmanglar, balki bir-biringizga muhabbat bilan xizmat qilinglar.
14.Chunki Ilohiy Qonunning hammasi bir so‘zda jamlanadi, ya’ni: “O‘zgani o‘zing kabi sevgin”.
15.Ammo sizlar bir-biringiz bilan tishlashib, g‘ajishsangizlar, ehtiyot bo‘linglar, tag‘in bir-biringizni yeb bitirmanglar!
16.Men shuni aytmoqchiman: Ilohiy Ruh amri bilan yashanglar, shunda tabiatingizdagi yomon ehtiroslar junbishga kelmaydi.
17.Chunki inson tabiati Ilohiy Ruhga, Ilohiy Ruh esa inson tabiatiga qarshi yo‘naltirilgan. Bu ikkovi bir-biriga dushman bo‘lgani uchun, sizlar istamaganingizni qilasizlar.
18.Agar siz Ruh amri ostida yashayotgan bo‘lsangiz, unda Qonun amri ostida emassizlar.
19.Bashariy tabiatning ishlari ma’lum, chunonchi: fahshbozlik, harom-harishlik, fisq-fujur,
20.butparastlik, jodugarlik, dushmanlik, janjalkashlik, rashk-g‘azab, manmanlik, ixtilofchilik, bid’atchilik,
21.hasad, qotillik, ichkilikbozlik, aysh-ishrat va shularga o‘xshagan ishlar. Sizlarni oldin ogohlantirgan edim, yana ogohlantiryapman: bu kabi ishlarni qiluvchilar Xudo Shohligidan bebahra bo‘ladilar.
22.Ilohiy Ruhning samarasi esa – muhabbat, sevinch, xotirjamlik, sabr-toqat, lutfkorlik, xayrixohlik, sadoqat,
23.muloyimlik va ibodir. Bu xislatlarga qarshi biror qonun yo‘q.
24.Iso Masihga tegishli bo‘lganlar esa o‘z tabiatini, hirsu ehtiroslari bilan birga, xochga mixlab qo‘yganlar.
25.Agar biz Ruh amri ostida bo‘lsak, Ruh amri bilan umr kechirishimiz lozim.
26.Shuhratparast bo‘lmaylik, bir-birimizdan rashk qo‘zg‘amaylik, baxillik qilmaylik.

Galatians VI
1.Ey, Ruh amri bilan yashayotgan birodarlarim, agar biron odam gunoh qilib qo‘ysa, uni muloyim ruh bilan tuzatinglar. Unga o‘xshab vasvasaga yo‘liqmasligingiz uchun o‘zingizga ehtiyot bo‘ling.
2.Bir-biringizning og‘irliklaringizga yordamlashinglar, shunday qilib Masihning Qonunini bajargan bo‘lasizlar.
3.Agar biror kishi, garchi hech narsa bo‘lmasa ham, o‘zini muhim kishi hisoblasa, u o‘z-o‘zini aldagan bo‘ladi.
4.Har kim o‘z ishini muhokama qilsin, shunda boshqaning ishiga qarab emas, o‘z ishiga qarab tahsin oladi.
5.Zotan har kim o‘z aravasini o‘zi tortishi lozim.
6.Ilohiy Kalomdan ta’lim oluvchi ta’lim beruvchi bilan har qanday ezgulikni baham ko‘rsin.
7.Adashmanglar, Xudo haqoratlanmaydi. Inson nima eksa, shuni o‘radi.
8.O‘z nafsi dalasiga urug‘ eksa, nafsdan zavol o‘rib oladi. Ruh dalasiga urug‘ eksa, Ruhdan abadiy hayot o‘rib oladi.
9.Shunday ekan, yaxshilik qilishdan bezmaylik. Agar bo‘shashmasak, o‘z vaqtida buning hosilini o‘rib olamiz.
10.Fursatimiz bor ekan, hammaga, ayniqsa, o‘zimizning ahli mo‘minga yaxshilik qilaveraylik.
11.Mening qo‘limga qaranglar, sizlarga qanday katta harflar bilan yozdim!
12.Sizlarni sunnat bo‘lishga qistayotgan o‘sha kishilar faqat sirtdan yaxshi taassurot qoldirmoqchilar, Masihning xochi uchun ta’qibga duchor bo‘lmaslik uchun shunday harakat qilyaptilar.
13.Holbuki, ahli sunnatning o‘zlari ham Ilohiy Qonunga rioya etmaydilar. Ular faqat sizlarning tanalaringiz bilan maqtanmoq uchun xatna bo‘lishingizni istaydilar.
14.Men esa, aslo birgina Rabbimiz Iso Masihning xochidan boshqa hech narsa bilan maqtanmayman. Uning xochi tufayli bu dunyo men uchun o‘lgan, men esa bu dunyo uchun o‘lganman.
15.Iso Masih yo‘lida sunnatning ham, sunnatsizlikning ham hech ahamiyati yo‘q. Ahamiyatlisi – yangidan yaratilishdir.
16.Bu qoidaga ko‘ra yashayotganlarning hammasiga va Xudoning Isroiliga tinchlik va rahmat bo‘lsin!
17.Bundan keyin hech kim menga og‘irligini solmasin. Chunki men Rabbim Isoning jarohatlarini o‘z tanamda olib yuribman.
18.Ey birodarlar, Rabbimiz Iso Masihning inoyati ruhingizga yor bo‘lsin. Omin.

Ephesians I
1.Men, Xudo irodasi bilan Iso Masihning havoriysi bo‘lgan Pavlus, Efes shahridagi Iso Masihga imon keltirgan Xudo azizlariga salom yo‘llayman.
2.Otamiz Xudodan va Rabbimiz Iso Masihdan sizlarga inoyat va tinchlik bo‘lsin.
3.Rabbimiz Iso Masihning Otasi – Xudoga hamdu sanolar bo‘lsin! U Masih orqali samoviy olamda bizga har xil ruhiy qut-barakalar ato etdi.
4.O‘z huzurida muqaddas va benuqson bo‘lishimiz uchun, U Masih haqi bizga muhabbat ko‘rsatib, bizni dunyo yaratilishidan avval tanladi.
5.Bizni muruvvatiga sazovor bilib, Iso Masih orqali O‘ziga o‘g‘il qilib olishga azaldan qaror qildi.
6.Ilohiy mehr-shafqatning dong‘i chiqsin, deb Xudo sevikli O‘g‘lini yuborib, bizga inoyat qildi.
7.Uning O‘g‘li esa qonini to‘kib, bizning gunohlarimizni yuvdi. Xudoning bu cheksiz inoyati tufayli biz barcha aybu gunohlarimizdan forig‘ bo‘ldik.
8.Xudo bunday inoyatini hamda har xil hikmatu aql-zakovatni bizga mo‘l-ko‘l berdi.
9.Xudo qadimdan aniqlab qo‘ygan maqsadi bo‘yicha, Masih orqali bizga muruvvat qilib, O‘zining sirli rejasini ayon qildi.
10.Xudo bu rejani O‘zi belgilagan vaqtda amalga oshiradi va yeru osmondagi bor mavjudotlarni Masih boshchiligida birlashtiradi.
11.Xudo hamma narsani O‘z xohishi bo‘yicha bajaradi. U biz uchun ham O‘zining orzu-niyatini amalga oshirib, bizni Masih orqali azaldan tanladi va samoviy merosdan bahramand qildi.
12.Shunday ekan, Masihga avvaldan umid bog‘lagan bizlar Xudoning shon-sharafini oshirish uchun yashashimiz lozim.
13.Sizlar ham haqiqat kalomini, ya’ni najotingiz to‘g‘risidagi Xushxabarni eshitib, Masihga imon keltirdingizlar. Imoningizning tasdig‘i o‘laroq Xudo va’da qilgan Muqaddas Ruhni qabul qildingizlar.
14.Xudoning ummati ozodlikka chiqmaguncha, Muqaddas Ruh samoviy merosimizning garovidir. Xudoning ulug‘vorligi sha’niga tasannolar bo‘lsin!
15.Men Rabbimiz Isoga bo‘lgan e’tiqodingiz va butun Xudo azizlariga bo‘lgan muhabbatingiz haqida eshitganimdan buyon, doim sizlarni ibodatlarimda eslayman, tinmay Xudoga shukronalar aytaman.
16.Rabbimiz Iso Masihning Xudosi, ulug‘vor Padar, O‘zini tanib-bilishingiz uchun sizga hikmatu vahiy ruhini ato etsin.
17.Uning O‘zi sizlarning ko‘ngil ko‘zlaringizni yorug‘ qilsin, toki U sizlarni naqadar ulug‘ bir umidga chorlaganini bilib olinglar, O‘z azizlarini qanchalik boy va ulug‘vor bir merosga sazovor qilganini qadrlanglar.
18.Biz, imonlilarga ta’sir o‘tkazayotgan Xudoning hadsiz-poyonsiz kuch-qudrati buyukligini ham bilib olinglar.
19.Xudo O‘zining cheksiz saltanatini joriy qilib, ana shu kuch-qudratini amalda ko‘rsatdi: Masihni tiriltirib, Uni samoviy olamda O‘zining o‘ng tomoniga o‘tqazdi.
20.Masihni har qanday rahnamolik va hukmronlik, kuch va saltanatdan, u dunyoyu bu dunyoda aytiladigan har qanday nomdan yuqori qo‘ydi.
21.Butun borliqni Uning oyoqlari ostiga tobe qildi. Uni butun borliqdan yuqori qo‘yib, imonlilar jamoatiga bosh qilib qo‘ydi.
22.Imonlilar jamoati esa Masihning badani bo‘lgani uchun, U kabi to‘kis-tugallikka ega. Chunki Masih butun koinotni to‘kis-tugal to‘ldirib turadi.

Ephesians II
1.Sizlar bir vaqtlar gunoh va jinoyatlaringiz tufayli  ruhan o‘lgan edingizlar.
2.Sizlar bu dunyoning taomiliga ko‘ra, fazoda hukmronlik qilayotgan hokim – shaytonning ixtiyoriga qarab yashar edingizlar. Shayton ruhi hozir ham osiy bandalarda amal qilmoqda.
3.Bir vaqtlar biz hammamiz ham o‘sha odamlar qatori yashaganmiz. Tabiatimizdagi yomon ehtiroslarga jisman va fikran mubtalo bo‘lib, xuddi boshqa odamlarday tabiatan Xudo g‘azabiga yo‘liqqan edik.
4.Ammo marhamatga boy Xudo O‘zining ulkan muhabbatini bizga ko‘rsatdi:
5.biz jinoyatlarimiz tufayli  ruhan o‘lgan ekanmiz, U Masih orqali bizga hayot bag‘ishladi. Sizlar Xudoning inoyati bilan qutulgansizlar.
6.Iso Masihga ishonib, U bilan birlashganimizdan so‘ng, Xudo bizni Masih bilan birga tiriltirdi va samoviy olamda o‘tqizib qo‘ydi.
7.Xudo O‘z mehr-inoyatining behad boyligini kelgusi asrlargacha aniq namoyon qilmoq uchun bizga Iso Masih orqali shunchalik katta iltifot qildi.
8.Ha, sizlar Xudodan inoyat topib, imoningiz tufayli qutulgansizlar. Bu – Xudoning in’omi, sizning yutug‘ingiz emas.
9.Yana hech kim: Men savob ishlarim tufayli qutulganman, deb maqtanmasin.
10.Biz Xudoning ijodimiz. Xudo bizni Iso Masih orqali xayrli ishlar qilishimiz uchun yaratdi, bu ishlarni esa biz uchun azaldanoq tayyor qilib qo‘ydi.
11.Sizlar ilgari aslan majusiy bo‘lganingizni esdan chiqarmanglar. Yahudiylar sunnat qilinadigani uchun, o‘zlarini “ahli sunnat”, sizlarni esa “sunnatsizlar” deyishadi. (Vaholanki, sunnat faqat tana bilan bog‘liq bir odatdir.)
12.To‘g‘ri, sizlar o‘sha zamonda Masihdan bexabar, Isroil ummatidan benasib, ilohiy ahdu va’dalarga begona, dunyoda umidsiz va Xudosiz edingizlar.
13.Lekin ilgari Xudodan uzoq ekansizlar, endi Iso Masih vositasi bilan, Uning to‘kkan qoni orqali yaqin bo‘ldingizlar.
14.Masihning O‘zi bizning tinchligimizdir. U yahudiylar bilan majusiylarni yarashtirib, bir ummat qildi. O‘z tanasini fido qilib, ularning orasidagi to‘siq devorni qulatdi, adovatni bartaraf qildi.
15.Yahudiylar bilan majusiylarni O‘z vujudida birlashtirib, yangi insonni yaratdi, ana shu maqsadda Tavrotning qonun-qoidalarini ham bekor qildi.
16.Masih xochda o‘lib, adovatni bartaraf, tinchlikni esa barqaror qildi. Xoch orqali ikki ummatni bir badanday qildi hamda Xudo bilan yarashtirdi.
17.Masih kelib, ilgari Xudodan uzoq bo‘lgan sizlarga va shuningdek, Unga yaqin bo‘lgan  yahudiylarga tinchlik Xushxabarini e’lon qildi.
18.Masih orqali biz hammamiz bir ruh bilan Otamiz Xudoning huzuriga kira olamiz.
19.Demak, siz endi begona emassizlar, kelgindi ham emassizlar, balki Xudoning muqaddas xalqiga vatandosh va hamxonasizlar.
20.Sizlar ham havoriylaru payg‘ambarlar solgan poydevorga asosan bino bo‘lgansizlar. Binoning negiz toshi esa – Iso Masihning O‘zi.
21.Butun imorat Undan tarkib topib, o‘sib boradi va Xudo uchun muqaddas bir ma’badga aylanadi.
22.Siz o‘zlaringiz ham Iso Masih bilan va o‘zaro birlashgan holda, Xudoning ruhiy maskanini tashkil etmoqdasizlar.

Ephesians III
1.Mana men – Pavlus siz, majusiylarni deb, Iso Masih uchun mahbus bo‘lganman.
2.Men Xudoning inoyatini sizlarga yetkazish uchun Xudodan vakolat olganman, sizlar bu haqda, albatta, eshitgansizlar.
3.Yuqorida qisqacha yozganimday, Xudo bu sirni menga vahiy orqali ma’lum qildi.
4.Sizlar bularni o‘qib turib, men Masih sirini qanday fahmlaganimni bilib olishingiz mumkin.
5.Bu sir o‘tmish odamzod avlodlariga bildirilmagan bo‘lsa-da, hozir Muqaddas Ruh buni Masihning muqaddas havoriylaru payg‘ambarlariga oshkor qildi.
6.Shunga ko‘ra, endi Iso Masihning Xushxabariga ishongan boshqa xalq vakillari  yahudiylar bilan bir badanday bo‘lib, Xudoning va’da qilgan qut-barakalariga sherik va hamvorisdirlar.
7.Xudoning menga bergan inoyati va ko‘rsatgan iltifoti bilan, Uning menda amal qilayotgan kuch-qudrati tufayli Xushxabarni tarqatish xizmatini bo‘ynimga oldim.
8.Men barcha azizlar orasida eng arzimagani edim. Ammo Xudo inoyat qilib, Masihning aql bovar qilmas boyligi haqida turli xalqlarga Xushxabar yetkazish uchun meni yubordi.
9.Men Xudoning sirli rejasi nimadan iboratligini barchaga aniq ma’lum qilmoq uchun vakolat oldim. [Iso Masih orqali] olamni yaratgan Parvardigor azaldanoq bu sirni O‘z huzurida pinhon saqlagan edi.
10.Hozirgi zamonda esa U Masih ummatini barpo qilib, u orqali samovotda hokim bo‘lgan kuchlarga ham O‘zining ko‘p qirrali hikmatini oshkor qildi.
11.Shu tariqa Xudo O‘zining azaliy maqsadini Rabbimiz Iso Masih orqali ro‘yobga chiqardi.
12.Biz Iso Masih orqali, Unga bo‘lgan imonimiz orqali Xudo huzuriga dadil va to‘la jasorat bilan yaqinlashish imkoniga egamiz.
13.Shunday ekan, men sizlar uchun qayg‘u chekayotganimda aynimasligingizni iltimos qilaman. Chunki bu sizlarning yuksalishingizga xizmat qiladi.
14.Ana shu sababdan, men samoviy Otamiz oldida tiz cho‘kyapman.
15.Yer yuzidagi va osmondagi har qanday sulola samoviy Otadan nom olgan.
16.U O‘zining ulug‘vor boyligi bilan sizlarni kuch-qudratli qilsin, O‘z Ruhi bilan ichki borlig‘ingizni baquvvat qilsin.
17.Masihni imon bilan dilingizga jo qilinglar. Masihning sevgisi qalbingizda ildiz otib, mahkam o‘rnashsin,
18.toki sizlar barcha Xudoning azizlari bilan birga bu sevgining kengligi, uzunligi, balandligi va teranligini to‘la anglashga kuchingiz yetsin.
19.Ha, sizlar Masihning aql bovar qilmas sevgisini fahmlab borib, Xudoning butun kamolotiga erishinglar.
20.Xudoning kuch-qudrati bizda amal qilmoqda. Shuning uchun Xudo biz so‘ragan yoki xayol qilganimizdan ham ortig‘ini bajarishga g‘oyat darajada qodirdir.
21.Unga Iso Masih ummati orqali va Iso Masihning O‘zi orqali nasldan-naslga, to abad shon-sharaflar bo‘lsin! Omin.

Ephesians IV
1.Rabbimiz uchun mahbus bo‘lgan men sizlarga nasihat qilib o‘tinaman: Xudoning da’vatiga munosib tarzda yashanglar.
2.Butun kamtarlik va yumshoqlik bilan, muhabbat bilan bir-biringizga sabr-toqat qilinglar.
3.O‘zaro tinch-totuv yashab, Ruhning birligini saqlashga jon kuydiringlar.
4.Badan – bir, Ruh ham – bir. Chunki Xudo hammalaringizni ham bir xilda umidvor bo‘lishga chaqirgan.
5.Rabbimiz – bir, imon – bir, suvdagi iqror – bir.
6.Hammaning Otasi Xudo – bir. U hammaning ustidan hokim, hamma orqali amal qiladi, hammada mavjuddir.
7.Biz har birimiz Masih inoyat etganiga ko‘ra biron in’om oldik.
8.Mana,  Zaburda Masih haqida nima deyilgan:     “U yuksaklikka chiqib, asirlarni asir oldi,     Insonlarga esa hadyalar ulashdi”.
9.Endi bu “chiqdi” so‘zi nimani bildiradi? Masih oldin tubanga, yer yuziga ham tushganidan boshqa yana nimani bildiradi?
10.Ha, Masih O‘zi tubanlikka tushdi va koinotni to‘ldirish uchun osmonu falakdan ham yuqoriga chiqdi.
11.Shuningdek, Masihning O‘zi ba’zi kishilarni havoriy, ba’zilarini payg‘ambar, ba’zilarini Injil voizi, ba’zilarini esa imonlilar jamoatiga cho‘ponu mudarris qilib tayinladi.
12.Shu yo‘sinda imonlilar xizmatga kerak bo‘ladigan ta’minotni oladilar va Masihning ummati obod bo‘la boradi.
13.Buning natijasida hammamiz imonda yakdil, Xudo O‘g‘lini tanib-biladigan, Masihning kamoliga erishgan yetuk odamlar bo‘lamiz.
14.Bundan buyon har turli ta’limotlarning shamoli bilan uchib, tebranib yuradigan go‘daklarday bo‘lmaylik. Mana, imonda go‘dakligicha qolgan kishilar quv odamlarning hiylasi va tarqatayotgan soxta ta’limotlarining qurboni bo‘lib, yo‘ldan ozib ketadilar.
15.Biz, aksincha, haqiqat va muhabbatga sodiq qolib, har jihatdan badanning boshi – Masih tomon o‘sib boraylik.
16.Uning boshchiligida butun badan alohida-alohida hayotiy payu bo‘g‘inlar yordamida o‘zaro ulanadi va birikadi. Har bir bo‘lakning alohida o‘z holicha, muhabbat bilan harakat qilishi natijasida badan o‘sib-ulg‘ayadi.
17.Shunday ekan, men Rabbimiz nomidan sizlarga qattiq buyuraman: bundan buyon o‘zga xalqlarning bema’ni o‘y-fikri bilan yashamanglar.
18.Ularning zehnlari o‘tmaslashgan. Ular jaholatda qolib, yuraklarini yog‘ bosgan. Shuning uchun Xudo bergan hayotdan mahrum qolganlar.
19.Ular har qanday or-nomus tuyg‘usini yo‘qotgan, har turli iflos ishlarga o‘rgangan, fisqu fujurga berilgan tamagir odamlardir.
20.Ammo sizlar Masihdan unday o‘rganmagansizlar.
21.Sizlar Masihning so‘zlarini eshitib, U haqda ta’lim olgansizlar. Shuning uchun endi Isoning haqiqiy yo‘lida yurib,
22.eski o‘zligingizni bir chetga olib qo‘yinglar; ya’ni ilgarigi turmushingizga oid, aldovchi ehtiroslar bilan buzilib borayotgan eski, yomon tabiatingizni soqit qilinglar.
23.Buning o‘rniga yangi fikrga, ruhga ega bo‘linglar.
24.Xudoga munosib suratda, haqiqiy solihlik va muqaddaslik bilan yaratilgan yangi tabiatni o‘zlashtiringlar.
25.Shunday qilib, yolg‘onni rad etib, har biringiz o‘z birodaringiz bilan haqiqatni gaplashinglar. Chunki biz bir-birimizga tananing a’zolaridaymiz.
26.G‘azablanib, gunoh qilmanglar. Quyosh botguncha, g‘azabdan qaytinglar.
27.Iblisga fursat bermanglar.
28.O‘g‘rilik qilgan kishi boshqa o‘g‘rilik qilmasin. Balki yaxshi ishlab, o‘z qo‘llari bilan mehnat qilib, muhtoj bo‘lganlarga ham biror narsa bersin.
29.Og‘zingizdan hech qanday yaramas so‘z chiqmasin. Lekin ehtiyojga ko‘ra, tinglovchilarning joniga ora kiradigan yaxshi so‘zlar gapiringlar.
30.Xudoning Muqaddas Ruhini xafa qilmanglar; sizlar najot kunigacha o‘sha Ruh bilan muhrlangansizlar.
31.Har qanday yomon niyat va gina-kudurat, har qanday qahru jahl, nolish va g‘iybatchilikni o‘zingizdan soqit qilinglar.
32.Bir-biringizga ko‘ngilchan va mehr-shafqatli bo‘linglar. Xudo sizlarni Masih haqi kechirgani kabi, sizlar ham bir-biringizni kechiringlar.

Ephesians V
1.Sevikli bolalar kabi Xudoga ergashinglar.
2.Masih sizlarni juda sevgani uchun, sizlar uchun O‘zini fido qildi va shu yo‘sin Xudoga ma’qul keladigan, xush hidli qurbonlik keltirdi. Sizlar ham xuddi shunday muhabbat bilan yashanglar.
3.Sizning orangizda hech qanday zinogarlik, ifloslik yoki tamagirlik hatto tilga olinmasin. Bular muqaddas kishilarga munosib emas.
4.Shuningdek, beadab va axloqsiz gap yoki maynabozchilik ham bo‘lmasin. Bular sizga munosib emas. Yaxshisi, Xudoga shukur qilinglar.
5.Shuni bilib qo‘yinglar: hech bir fohish, iflos yoki tamagir kishi (chunki tamagir – butparast bilan teng) Masihning va Xudoning Shohligidan bahramand bo‘lmaydi.
6.Hech kim sizlarni quruq gaplar bilan aldamasin. Ana shu narsalar uchun osiy bandalarning boshiga Xudoning g‘azabi keladi.
7.Shu sababdan siz ularga sherik bo‘lib qolmanglar.
8.Siz bir vaqtlar zulmat edingizlar, endi esa Rabbimizga tegib, nur bo‘ldingizlar. Ahli nur bo‘lib yashanglar.
9.Nur har xil ezgulik, odillik va haqiqat mevalaridan iborat.
10.Rabbingizga nima maqbul bo‘lishini o‘rganib olinglar.
11.Zulmatning besamara ishlarida ishtirok etmanglar, aksincha, ularni fosh etinglar.
12.Zulmatda maxfiy qilinadigan o‘sha ishlar haqida gapirish ham uyatdir.
13.Zotan hamma narsa nur orqali fosh bo‘lib, ochiq-oshkor ko‘rinadi.
14.Yorug‘likka chiqqan hamma narsa ayon bo‘ladi.  Qo‘shiqda aytilganiday:     “Ey uxlagan, tur!     O‘liklar ichidan tiril!     Masih senga nur sochar”.
15.Shunday qilib, qanday yashayotganingizga o‘zingiz diqqat qilib qaranglar. Nodonlar kabi emas, dono kishilar kabi kun kechiringlar.
16.Fursatni g‘animat bilinglar, chunki biz yashayotgan kunlar – yomon kunlar.
17.Shuning uchun beaql bo‘lmanglar, balki Rabbingizning irodasi qanday ekanini anglab olinglar.
18.Sharob ichib mast bo‘lmanglar, chunki bu buzuqlikka olib boradi. Aksincha, Muqaddas Ruhga to‘lib-toshinglar.
19.Shu maqsadda Zabur xonishi, ruhiy madhiyalar va qo‘shiqlar bilan bir-biringizga nasihat qilinglar, chin yurakdan Rabbingizni kuylab, hamdu sanolar o‘qinglar.
20.Har doim, har bir narsa uchun Rabbimiz Iso Masih nomi bilan Otamiz Xudoga shukur qilinglar.
21.Masihni hurmatlab, bir-biringizga bo‘ysuninglar.
22.Ey xotinlar, siz Rabbingizga qanday bo‘ysunsalaringiz, erlaringizga shunday bo‘ysuninglar.
23.Masih imonlilar jamoatining boshi bo‘lgani kabi, erkak ham xotinning boshidir. Masih O‘z badanining, ya’ni ummatining Xaloskoridir.
24.Masihning ummati Masihga qanday tobe bo‘lsa, xotinlar ham har narsada o‘z erlariga shunday tobe bo‘ladilar.
25.Ey erlar, Masih imonlilar jamoatini sevib, ular uchun O‘zini qanday fido qilgan bo‘lsa, sizlar ham xotinlaringizni shunday sevinglar.
26.Masih imonlilar jamoatini muqaddas qilay, deb ularni suv bilan yuvdi va O‘z kalomi orqali tozaladi,
27.toki ustida biron g‘ubor, ajin yoki dog‘i qolmagan, muqaddas, benuqson, kamoli chiroyli bir jamoatni O‘z huzuriga eltib qo‘ysin.
28.Shunday qilib, erkaklar o‘z xotinlarini o‘z tanalarini sevganday sevishlari kerak. O‘z xotinini sevgan o‘zini o‘zi sevadi.
29.Hech kim hech vaqt o‘z tanasini yomon ko‘rmagan. Aksincha, uni oziqlantirib, parvarish qiladi. Masih ham O‘z ummatini xuddi shunday oziqlantirib, parvarish qiladi.
30.Biz Masih tanasining a’zolarimiz, [Uning etu suyagimiz].
31.Tavrotda: “Kishi ota-onasini qoldirib, o‘z xotiniga yopishib qoladi va ikkovi bir tan bo‘ladi”, deb yozilgan.
32.Bu sir buyuk va men buni Masih hamda imonlilar jamoatiga o‘xshatib aytyapman.
33.Xullasi kalom, har bir er o‘z xotinini o‘zini o‘zi sevganday sevsin. Xotin ham erini hurmat qilsin.

Ephesians VI
1.Ey farzandlar, ota-onangizga itoat qilinglar, chunki bu Rabbimizga ma’quldir.
2.Bu haqdagi ilohiy buyruq Xudo va’da qo‘shib bergan birinchi buyruqdir, chunonchi: “Ota-onangni hurmat qil, toki baraka topib, yer yuzida uzoq umr ko‘rgaysan”.
3.Siz, otalar, farzandlaringizning jahlini chiqarmanglar. Ularni Rabbimizning ta’lim-tarbiyasi bilan o‘stiringlar.
4.Ey qullar, dunyoviy xo‘jayinlaringizga, Masihga itoat qilganingizdek, kamoli ehtirom va soddadillik bilan itoat qilinglar.
5.Insonlarning ko‘nglini topay, deb xo‘jako‘rsinga xizmat qilgan kishilar kabi emas, balki Masihning qullari kabi Xudoning irodasini chin ko‘ngildan bajo keltiringlar.
6.Insonlarga emas, balki Rabbingizga xizmat qilayotgandek, bajonu dil xizmat qilinglar.
7.Bilinglarki, xoh qul, xoh erkin bo‘lsin, har bir kishi qilgan yaxshiligiga yarasha mukofotni Rabbimizdan oladi.
8.Ey xo‘jayinlar, sizlar ham qullaringizga xuddi shu tarzda muomala qilinglar. Osmonda ham ularning, ham sizlarning Egangiz borligini bilib, ularga do‘q-po‘pisa etishni bas qilingiz. Chunki Rabbimiz yuz-xotir qilmaydi.
9.Nihoyat, Rabbimiz bilan ittifoq bo‘lib, Uning kuch-qudrati ta’sirida quvvatli bo‘linglar.
10.Iblisning hiylalariga qarshi tura olish uchun, Xudo bergan barcha qurol-aslahalar bilan qurollaningiz.
11.Chunki bizning kurashimiz o‘tkinchi basharga qarshi emas, balki samoviy olamdagi yovuz ruhiy kuchlarga, hokimlaru hokimiyatlarga, bu qorong‘i dunyoni boshqarayotgan  ruhiy hukmronlarga qarshidir.
12.Shu sababdan yomon kunda qarshilik ko‘rsata olishingiz uchun, Xudoning qurol-aslahalarini ko‘taringlar, toki butun tadbirkorlik bilan ish tutib, o‘rningizda tura olinglar.
13.Belingizni haqiqat kamari bilan bog‘lang, ko‘ksingizga solihlik sovutini taqinglar.
14.Tinchlik Xushxabarini yoyish uchun oyog‘ingizga ildamlik poyabzalini kiyinglar.
15.Buning ustiga imon qalqonini qo‘lga olinglar, u bilan yovuz shaytonning qizdirilgan hamma o‘qlarini o‘chira olasizlar.
16.Shuningdek, najot dubulg‘asini kiyinglar, Xudo kalomi bo‘lgan Ruhning qilichini ko‘taringlar.
17.Har turli duo va yolvorishlar bilan, Muqaddas Ruh ilhomi bilan har doim ibodat qilinglar. Ibodatda hushyor va sabotli bo‘lib, barcha Xudoning azizlari uchun iltijo qilinglar.
18.Men uchun ham ibodat qilinglar. Men og‘zimni har ochganimda, zarur bo‘lgan so‘z menga berilsin, Injil sirini qo‘rqmasdan bayon eta olayin.
19.Men Injil uchun mahbus bo‘lsam-da, bu elchiligimni tegishlicha og‘zi botirlik bilan ijro etayin.
20.Siz mening hol-ahvolim qalay ekanini, nimalar qilayotganimni bilib olasiz, bu haqda sevikli birodarimiz, Rabbimizning sodiq xizmatkori Tixik sizlarga ma’lumot beradi.
21.Bizning sharoitimiz haqida bilib, yuraklaringiz tasalli topsin deya, men uni sizning oldingizga yuboryapman.
22.Otamiz Xudodan va Rabbimiz Iso Masihdan birodarlarimga tinchlik, e’tiqod va muhabbat tilayman.
23.Rabbimiz Iso Masihni o‘lmas muhabbat bilan sevganlarning hammasiga Xudoning inoyati yor bo‘lsin. Omin.

Philippians I
1.Filippi shahridagi Iso Masih ummati bo‘lgan barcha Xudoning azizlariga, ayniqsa imonlilar jamoatining boshliqlari va xizmatkorlariga, Iso Masihning qullari biz – Pavlus va Timo‘tiydan salom!
2.Otamiz Xudo va Rabbimiz Iso Masihdan sizlarga inoyat va tinchlik bo‘lsin.
3.Sizlarni har safar xotirlaganimda, Xudoyimga shukronalar deyman.
4.Har qachon hamma ibodatlarimda barchalaringiz uchun sevinch bilan iltijo qilaman.
5.Chunki sizlar birinchi kundan to hozirga qadar Injil Xushxabarini yoyishimda ishtirok etib kelmoqdasizlar.
6.Xudo sizlarda boshlagan xayrli ishini to Iso Masihning keladigan kunigacha tamom qilishiga aminman.
7.Mening hammalaringiz haqingizda shunday fikr qilishim o‘rinlidir. Sizlar mening ko‘nglimdasizlar. Chunki kishanbandligimga qaramasdan, har biringiz Xushxabarni himoya qilish va qaror toptirishimda meni yoqlab kelmoqdasizlar, shu tariqa Xudoning menga bergan inoyatidan ham bahramand bo‘lib kelmoqdasizlar.
8.Men Iso Masihning mehr-muhabbati bilan sizlarning hammalaringizga ishtiyoqmand bo‘lganimga Xudo shohiddir.
9.Sizlarning muhabbatingiz ham har qanday bilim va sezgida takomillashib, yana ko‘pdan-ko‘p ortib borishini Xudodan so‘rayman.
10.Sizlar yuqori qadriyatni qadrlamog‘ingiz lozim, toki Masihning keladigan kunida pok va beayb bo‘linglar
11.va Iso Masih orqali unib-o‘sadigan solihlik samaralariga boy bo‘lib, Xudoga shon-sharaf keltiringlar.
12.Ey birodarlar, shuni bilishingizni istaymanki, mening boshimga tushgan sharoitlar Injil Xushxabari yanada ko‘proq muvaffaqiyat qozonishiga xizmat qildi.
13.Mana, mening Masih uchun qamalganligim butun saroy ahliga va qolgan hamma odamlarga ham ma’lum bo‘ldi.
14.Shuningdek, Rabbimiz Isoga qarashli bo‘lgan birodarlarimizning ko‘pchilik qismi ham mening kishanbandligimdan ruhlanib, Rabbimiz kalomini yanada botirlik bilan targ‘ib qila boshladilar.
15.To‘g‘ri, ba’zilar hasad va raqobat ruhi bilan Masihni targ‘ib qilyaptilar, boshqalar esa yaxshi niyat bilan targ‘ib qilyaptilar.
16.Ba’zilar men Xushxabarni himoya qilish uchun tayin etilganimni tan olib, muhabbat bilan harakat qilyaptilar.
17.Boshqalar esa mening kishandagi qiyinchiligimni orttirishni o‘ylab, raqobat ruhida, nopok niyat bilan Masihni targ‘ib qilmoqdalar.
18.Xo‘sh, unda nima bo‘pti? Xoh munofiqlik bilan, xoh samimiylik bilan bo‘lsin, har holda Masih targ‘ib etilmoqda. Men bunga sevinyapman. Va yana sevinaman,
19.chunki bilamanki, sizning duolaringiz orqali va Iso Masihning Ruhi yordamida men ozodlikka chiqaman.
20.Yashasam ham, o‘lsam ham, har holda xijolatda qolmasligimga qanoat hosil qildim. Har doim bo‘lib kelganidek, hozir ham Masih mening vujudimda ulug‘lansin, degan umidda yana jasurlik bilan faoliyat ko‘rsatishga jazm qildim.
21.Men uchun hayot – Masihdir, o‘lim esa – yutuqdir.
22.Agarda bu badanda yashayotganim mening ishimga samara keltirayotgan bo‘lsa, unda nima tanlashimni ham bilmayman.
23.Meni unisi ham, bunisi ham tortadi. Bir yoqdan tugab, Masih bilan birga bo‘lishni orzu qilaman, chunki bu juda ham yaxshi bo‘lardi.
24.Ammo ikkinchi yoqdan mening badanda qolishim sizlar uchun yana ham keraklidir.
25.Bunga ishonchim komil, shuning uchun qolishimni bilaman. Sizlar imonda rivoj topib quvonishingiz uchun, men hammalaringiz bilan birga qolaman.
26.Shunday qilib, oldingizga ikkinchi daf’a kelishimda, sizlar men sababli Iso Masih huzurida yana ko‘proq faxrlana olasizlar.
27.Faqat Masihning Xushxabariga munosib ravishda kun kechiringlar. Men xoh kelib diydoringizni ko‘rsam ham, xoh sizlardan uzoq bo‘lsam ham, allaqachon eshitganimdek, sizlar imonda sobitqadam bo‘lib, Injil yo‘lida yakdillik bilan kurashib borayotganingizni bilib olay.
28.Sizlarga qarshilik ko‘rsatayotganlarning hech qanday do‘q-po‘pisalaridan cho‘chimanglar. Ana shu ularning halok bo‘lishidan, sizlarning esa xalos bo‘lishingizdan dalolat bermoqda. Zotan bu – Xudoning ishi.
29.Xudo sizlarga Masihga ishonishnigina emas, balki Masih uchun azob chekish taqdirini ham nasib etgan.
30.Mening siz ko‘rgan va hozir ham eshitayotgan kurashimga sizlar sheriksizlar.

Philippians II
1.Agar sizlarda Masihdan kelgan biron jasorat, muhabbatdan tug‘ilgan biron tasalli, Muqaddas Ruhdan ilhomlangan biron birdamlik, dildan chiqqan biron mehru shafqat bor bo‘lsa,
2.u holda mening sevinchimni mukammal qilib, fikr-zikringizda yakdil, mehr-muhabbatingizda aynimaydigan bo‘linglar, o‘zaro hamdard va hamfikr bo‘lib yuringlar.
3.Raqobat ruhi va shuhratparastlik bilan hech narsa qilmanglar. Aksincha, kamtarlik bilan bir-biringizni o‘zingizdan yuqoriroq hurmatga sazovor hisoblanglar.
4.Har bir kishi o‘z manfaatinigina emas, balki boshqalarning manfaatini ham ko‘zlasin.
5.Iso Masih qanday fikrga ega bo‘lsa, sizlar ham o‘zaro xuddi shu fikrga ega bo‘linglar:
6.Masih Xudoning qiyofasida bo‘la turib,     Xudoga teng hurmatni o‘lja qilmadi.
7.Lekin O‘z ulug‘ligidan kechib,     Qul qiyofasiga kirdi U,     Ko‘rinishda insonlar singari bo‘ldi.
8.U O‘zini shunday past olib,     O‘limga, hatto xochdagi o‘limga borib itoat etdi.
9.Ana shu sababdan Xudo Uni juda yuksaltirdi,     Unga har qanday ismdan yuqori ismni ato etdi,
10.Toki Isoning ismi tilga olinganda     Ko‘k, yer va yer ostidagi borliq jon tiz cho‘ksin
11.Va har bir til Otamiz Xudo sha’niga     Iso Masihni Rabbim deb ochiq tan olsin.
12.Ey sevganlarim, siz doim mening gapimga quloq solib keldingizlar. Shunday qilib, faqat oldingizda bo‘lganimdagina emas, balki hozir mening yo‘qligimda yana ko‘proq qo‘rquv va titroq bilan topgan najotingizni but qilishga tirishinglar.
13.Zotan Xudoning O‘zi sizlarning vujudingizda amal qiladi, U O‘z murod-maqsadini ado etishingiz uchun sizlarda xohishni ham, harakatni ham tug‘diradi.
14.Hamma narsani nolimay va shubhalanmay qilinglar,
15.toki bu o‘jaru buzilgan nasl orasida Xudoning pok, beg‘ubor, benuqson bolalari bo‘linglar. Sizlar bu dunyo odamlari orasida osmondagi yulduzlar kabi porlab turibsizlar-ku.
16.Hayot kalomini mahkam tutinglar, toki mening mehnatu zahmatim behudaga ketmasin va Masih olamga qaytgan kunda sizlar mening faxrim bo‘linglar.
17.Sizning imon yo‘lida qilgan fidokorona xizmatingiz Xudo sharafiga qurbonday gap. Men Xudoga bu qurbonlikni keltirib, o‘z jonimni ham fido qilishim mumkin. Shunga qaramasdan, sevinaman va sizlarning shodligingizga qo‘shilaman.
18.Xuddi shu to‘g‘rida sizlar ham sevininglar va mening shodligimga qo‘shilinglar.
19.Sizlarning ahvolingizdan xabardor bo‘lib ko‘nglim taskin topsin, deb Timo‘tiyni yaqin orada sizlarning oldingizga yuborishni Rabbim Isodan umid qilaman.
20.Chunki sizlarga shunchalik samimiyat bilan, jon kuydirib g‘amxo‘rlik qiladigan unga teng odamim yo‘q.
21.Hammasi ham Iso Masihni emas, o‘z ishlarini o‘ylaydi-ku.
22.Lekin Timo‘tiyning sodiqligi sizlarga ma’lum. Xushxabarni yoyishimda u menga o‘g‘il otaga xizmat qilganday xizmat qildi.
23.Men o‘zimga nima bo‘lishini bilishim bilanoq, uni darhol yuborish umididaman.
24.O‘zim ham yaqinda yoningizga borishga Rabbimdan to‘la ishonch hosil qildim.
25.Shu bilan birga, sizlarning yuborgan elchingiz, muhtojlikda menga madad bergan birodarim, hamkorim va safdoshim Epafroditni yoningizga yuborishni lozim ko‘rdim.
26.Chunki u hammangizni juda ko‘rgisi keldi, uning kasalligi to‘g‘risidagi mish-mishlar sizga yetib borganidan qattiq qayg‘urdi.
27.Haqiqatan ham o‘lar holatda kasal edi. Lekin Xudo unga marhamat etdi. Va faqat unga emas, balki g‘ami ustiga g‘am qo‘shilmasin deb, menga ham marhamat etdi.
28.Shunday qilib, uni yana ko‘rib sevininglar va mening g‘amim ham yengillashsin deb, uni tezroq yoningizga yubormoqchiman.
29.Uni Rabbimiz nomidan, quvnoq chehra bilan qabul etinglar. Bu kabi odamlarning hurmatini bajo keltiringlar.
30.Chunki sizlar menga to‘liq bajo keltirolmagan muqaddas xizmatni u butlab olay deb, Masih yo‘lida o‘z jonini ayamagan, o‘lishiga sal qolgan edi.

Philippians III
1.Xullasi kalom, birodarlarim, Rabbingiz bilan aloqada bo‘lib, xursand bo‘linglar. Sizlarga ayni narsalarni yozish meni zeriktirmaydi, sizlarga esa yanada ibratlidir.
2.Ana u yomonlik qiluvchilardan, u itlardan ehtiyot bo‘linglar! Ana u tana kesuvchilardan ehtiyot bo‘linglar!
3.Mana biz haqiqiy ahli sunnatmiz. Chunki biz Muqaddas Ruh kuchi bilan Xudoga xizmat qilamiz, faqat Iso Masih bilan faxrlanamiz, tabiiy fazilatlarimizga ishonmaymiz.
4.Qolaversa, men o‘z fazilatlarimga ham ishonishim mumkin. Agar boshqa kimsa: men o‘z fazilatlarimga ishonaman, desa, undan ham ko‘proq men ishonaman.
5.Men sakkiz kunligimda sunnat bo‘lganman. Men Isroil xalqining Benyamin qabilasidan, ibroniy naslidan bir yahudiyman. Tavrot Qonuniga mansublik desangiz, farziy mazhabida edim.
6.Diniy g‘ayrat desangiz, Iso ummatini ta’qib qildim. Qonun talab qilgan solihlik desangiz, begunoh edim.
7.Lekin bir vaqt fazilat deb bilgan narsalarimni endi Masih uchun foydasiz hisoblayman.
8.Chinakam, Rabbim Iso Masihni bilishning afzalligi oldida men hamma narsadan bosh tortib, foydasiz deb bildim, ha, Masihga sazovor bo‘lay, deb hatto axlat hisobladim.
9.Endi Ilohiy Qonunga amal qilishdan iborat bo‘lgan o‘z solihligimga suyanmayman. Aksincha, Masih bilan bir bo‘lay, deb faqat Unga ishonish orqali, imon orqali bo‘ladigan solihlikka suyanaman va shu tariqa Xudo huzurida o‘zimni oqlayman.
10.Qani endi Masihning azoblarida qatnashib, o‘limida ham Unga ergashib, Uning O‘ziniyu tirilishining qudratini bilib olsam
11.va ishqilib o‘liklarning tirilishiga erishsam.
12.Men allaqachon murodimga yetishganman yoki allaqachon kamolotga erishganman, deb aytayotganim yo‘q. Lekin Iso Masih menga yetib olganidek, men ham mo‘ljalga yetib olish uchun jon kuydirmoqdaman.
13.Birodarlar, men o‘zimni murodimga yetishganman deb o‘ylamasam-da, faqat bir narsanigina o‘ylayman: orqamda qolganlarni unutib, oldimdagilarga ko‘z tikaman.
14.Xudo Iso Masih orqali meni oliy maqsadga chorladi. Men buni ado etib, g‘alaba gulchambarini qo‘lga kiritish uchun jon-jahdim bilan harakat qilaman.
15.Bizdan kimki kamolotga erishgan bo‘lsa, xuddi shunday fikr qilsin. Agar sizning fikringizda boshqa narsa bo‘lsa, unda buni sizga Xudo oshkor etadi.
16.Faqat bizlar nimaga erishgan bo‘lsak, unga yarasha fikr yurgizishimiz va o‘sha qoida bo‘yicha yashashimiz kerak.
17.Birodarlar, mendan o‘rnak olinglar. Kim biz ko‘rsatgan yo‘l-yo‘riq bo‘yicha yashayotgan bo‘lsa, unga ergashinglar.
18.Men sizlarga tez-tez gapirar edim-ku, Masih xochining dushmanlari kabi ish tutayotgan kishilar ko‘p deb. Endi ular haqida ko‘z yoshim bilan so‘zlayapman:
19.Ularning oxiri – halokat, ularning xudosi – qorin, ularning shon-sharafi – sharmandagarchilik. Ular yerdagi narsalar haqidagina o‘ylaydilar.
20.Bizlarning vatanimiz esa osmondadir. U yerdan biz Xaloskorimiz – Rabbimiz Iso Masihning kelishini kutyapmiz.
21.Har narsani bo‘ysundirish kuchiga ega bo‘lgan Rabbimiz Iso Masih kelganda, xuddi shu kuchning ta’siri bilan bizning ojizu foniy tanamizni O‘zining ulug‘vor tanasiga o‘xshatib o‘zgartiradi.

Philippians IV
1.Shunday qilib, ey mening sog‘ingan, aziz birodarlarim, quvonchim va gultojim, Rabbingizga sobit bo‘linglar, ey sevganlarim!
2.Evodiya va Sintixadan iltimos qilaman, Rabbingiz haqi yakdil fikrda bo‘linglar.
3.Ey vafodor hamkorim, sendan ham o‘tinaman, u ayollarga yordam ber, chunki ular men va Kliment bilan, shuningdek, ismlari hayot kitobida yozilgan boshqa hamkorlarim bilan birga Xushxabarni targ‘ib etish uchun faoliyat ko‘rsatdilar.
4.Rabbingiz bilan aloqada bo‘lib, doimo xursand bo‘linglar. Yana aytaman: xursand bo‘linglar!
5.Sizlarning insonparvarligingiz barchaga ma’lum bo‘lsin; Rabbimiz yaqin.
6.Hech narsadan tashvish qilmanglar, lekin har doim ibodatda va iltijoda bo‘lib, har bir tilagingizni Xudoning oldida minnatdorchilik bilan izhor qilinglar.
7.Shunda inson xayoliga sig‘maydigan, Xudo bergan tinchlik sizning ko‘nglingiz va fikr-xayolingizni xotirjam qiladi.
8.Xullas, ey birodarlar, nima haqiqiy, nima mo‘tabar, nima to‘g‘ri, nima sof, nima yoqimli, nima faxrli bo‘lsa, qandaydir bir fazilat, qandaydir maqtanarli xislat bor bo‘lsa, bular haqida fikr qilinglar.
9.Sizlar mendan nimani o‘rganib qabul qilgan bo‘lsangiz, nimani eshitib, ko‘rgan bo‘lsangiz, o‘shani qilinglar, shunda tinchlik bergan Xudo sizlarga yor bo‘ladi.
10.Men, Rabbim haqi, sizlardan juda xursandmanki, nihoyat, men haqimdagi g‘amxo‘rlik tuyg‘ularingiz uyg‘ondi. Sizlar ilgari ham g‘amxo‘rlik qilardingiz-u, ammo buni ko‘rsatishga fursatingiz yo‘q edi.
11.Bularni muhtojlikdan aytayotganim yo‘q. Chunki men har qanday sharoitda boriga qanoat qilishga o‘rganganman.
12.Men tanqislikda ham, mo‘l-ko‘lchilikda ham qanday hayot kechirishni bilaman. Har qanday sharoitda va har yerda ham to‘q bo‘lish, ham och qolish, ham farovonlikda yashash, ham muhtojlikda qolishning sirlarini o‘rganganman.
13.Meni qo‘llab-quvvatlayotgan Iso Masihning madadi bilan har narsani qila olaman.
14.Har holda, sizlar mening qayg‘ularimga sherik bo‘lib, yaxshi ish qildingizlar.
15.Bilasizlarki, ey filippiliklar, men Makedoniyadan chiqib, Xushxabarni birinchi marta yoya boshlagan paytlarimda, sizlardan boshqa Masih jamoatlaridan birontasi ham menga moddiy yordam bermadi.
16.Hatto Salonika shahrida bo‘lganimda ham, sizlar bir-ikki marta ehtiyojimni qondirmoq uchun u yerga yordam yubordingizlar.
17.Men buni sadaqa so‘rab gapirayotganim yo‘q. Balki sizning foydangizga bo‘ladigan barakani istab gapiryapman.
18.Menda hamma narsa bor, hatto mo‘lchilikda yashayapman. Sizlar yuborgan tortiqlarni Epafroditdan olib, o‘zimga to‘q bo‘lib yuribman. Mana bu tortiqlar – Xudo sha’niga tutatiladigan xushbo‘y tutatqilar, Xudoga maqbul bo‘ladigan qurbonliklardir.
19.Egamning O‘zi sizlarning har qanday ehtiyojingizni Iso Masih orqali, O‘zining ulug‘vor boyligi bilan qondiradi.
20.Otamiz Xudoga abadulabad shon-sharaflar bo‘lsin! Omin.
21.Iso Masih azizlarining har biriga salom aytinglar. Men bilan birga bo‘lgan birodarlar sizlarga salom yo‘llayaptilar.
22.Butun Xudoning azizlari, xususan Qaysar xonadonidagilar, sizlarga salom yo‘llayaptilar.
23.Rabbimiz Iso Masihning inoyati sizning ruhingizga yor bo‘lsin. Omin.

Colossians I
1.Xudoning irodasi ila Iso Masihning havoriysi bo‘lgan men – Pavlus va birodarimiz Timo‘tiydan
2.Kolosa shahridagi Masihga sidqidildan berilgan muqaddas birodarlarimizga salom!
3.Otamiz Xudodan [va Rabbimiz Iso Masihdan] sizlarga inoyat va tinchlik ato bo‘lsin.     Sizlarning haqingizga ibodat qilar ekanmiz, Rabbimiz Iso Masihning Otasi – Xudoga doim shukronalar bildiramiz.
4.Chunki Iso Masihga bo‘lgan imoningiz va butun ahli mo‘minga qo‘ygan mehr-muhabbatingizdan xabardormiz.
5.Bunga sizlar haqiqat kalomi, ya’ni Injil Xushxabari orqali erishdingizlar. Samoda o‘zlaringiz uchun tayyorlab qo‘yilgan xazina to‘g‘risidagi Xushxabarni eshitib, umidvor bo‘ldingizlar.
6.Ana shu Xushxabar butun jahonga ham yoyildi, sizlarga ham yetib bordi. Sizlar Xudoning inoyatini eshitib, chini bilan anglab yetdingizlar. O‘sha kundan beri Xushxabar sizning orangizda tobora tomir yoyib, samara bermoqda.
7.Manfaatingiz yo‘lida Masihning sodiq xizmatkori bo‘lgan sevimli hamkorimiz Epafras ham ana shu xususda sizlarga ta’lim bergan edi.
8.Endi u sizning ilhomli mehr-muhabbatingiz haqida ham bizga xabar qildi.
9.Shuning uchun biz bu haqda eshitgan kunimizdan beri sizlar uchun ibodat qilishni kanda qilmayapmiz. Xudodan shuni so‘raymizki, Uning irodasini to‘la anglashingiz uchun O‘zi sizlarga har qanday ilohiy hikmat va fahm-idrok ato qilsin,
10.toki sizlar Rabbingizga munosib yashab, Uni har jihatdan mamnun qilinglar, har turli xayrli ishda samarali bo‘linglar, Xudoni tanib-bilib ulg‘ayinglar,
11.Uning ulug‘vor kuch-qudratidan bahra olib, to‘la-to‘kis baquvvat bo‘linglar, hamma narsaga sabr-toqat va sevinch bilan chidab,
12.Otamiz Xudoga shukrona qilinglar. Chunki U O‘z azizlariga va’da qilgan nurli merosdan bizni bahramand qildi.
13.Bizni zulmat hukmronligidan ozod qilib, sevimli O‘g‘lining Shohligiga ko‘chirdi.
14.Xudoning O‘g‘li bizning o‘rnimizga qurbon bo‘ldi, O‘z qonini to‘kib gunohlarimizni yuvdi.
15.Iso Masih ko‘rinmas Xudoning in’ikosidir. U butun maxluqot ustidan, xuddi to‘ng‘ich singari, birinchi o‘rinda turadi.
16.Ko‘kdagi va yerdagi borliq mavjudot, ko‘rinadigan va ko‘rinmaydigan maxluqot,  u dunyoyu bu dunyodagi har qanday taxtu toj, saltanatu hukmronlik U orqali yaratilgan. Hamma narsa U orqali va U uchun yaratilgan.
17.Uning O‘zi esa hamma narsadan avval mavjud edi. Borliq mavjudot Uning soyasida mavjuddir.
18.U O‘z badani, ya’ni ummatining boshidir. U o‘liklar ichidan birinchi bo‘lib tirilgani uchun, hammaning ilg‘ori va boshidir.
19.Xudo butun kamolotni Unda jo qilishni xush ko‘rdi.
20.Uning vositasi bilan Xudo yeru ko‘kdagi borliq mavjudotni O‘zi bilan yarashtirishga qaror qildi. Xochda to‘kilgan qonni inobatga olib, Xudo O‘zi yaratganlar bilan sulh tuzdi.
21.Mana, sizlar ham bir vaqtlar yomon ishlar qilib, yaramas fikrda bo‘lib, Xudoga begona va dushman edingizlar.
22.Endi esa Masih O‘zining insoniy badanini qurbonlikka bag‘ishlab, O‘z o‘limi orqali sizlarni Xudo bilan yarashtirdi, Xudo huzuriga sizlarni muqaddas, aybsiz va nuqsonsiz holda taqdim qildi.
23.Sizlar endi eshitgan Xushxabarga qattiq e’tiqod qo‘yib, umidingizdan qaytmasangiz, imoningizda mahkam, og‘ishmay tursangiz, bo‘ldi. Injil Xushxabari osmoni falak ostida Xudo yaratgan barcha jonzodga yetkazildi, men – Pavlus esa bu Xushxabarning fidoyisi bo‘ldim.
24.Men hozirgi vaziyatda sizlar uchun azob tortayotganimga sevinaman. Masihning O‘z badani, ya’ni ummati uchun tortmagan qayg‘ularini men o‘z tanamda tortib to‘ldiryapman.
25.Xudoning menga topshirig‘i bo‘yicha, men Masih ummati ustidan mas’ul xizmatkor bo‘ldim, Xudo kalomini to‘liq targ‘ib qilish vazifasini o‘z zimmamga oldim.
26.Ana shu kalom o‘tgan asrlar va avlodlardan sir tutilib, hozir esa Xudoning azizlariga oshkor bo‘ldi.
27.Xudo dunyo xalqlari uchun saqlagan ushbu sirning naqadar boy va ulug‘vorligini O‘z azizlariga ochib berishga rozi bo‘ldi, chunonchi ulug‘vor umidimizning mag‘zi – sizning ichingizdagi Masih.
28.Shunga ko‘ra, biz Masihga ishongan har bir odamni mukammal holda Xudoga taqdim etmoqchimiz. Har bir odamga aql o‘rgatib, butun donolik bilan ta’lim-tarbiya berib, Masihni targ‘ib qilmoqdamiz.
29.Men ham ana shu maqsadda jon-jahdim bilan xizmat qilar ekanman, menga kuchli ta’sir qilayotgan Rabbimning qudratiga suyanaman.

Colossians II
1.Men sizlar uchun, shuningdek, Laodikiya shahridagilar hamda shaxsan yuzimni ko‘rmagan  imonlilarning hammasi uchun naqadar zo‘r g‘ayrat ko‘rsatayotganimni bilishingizni istayman.
2.Maqsadim shuki, sizlar dadil bo‘ling, muhabbat ruhida birlashing, fahm-idrok va to‘la komil ishonch bilan Otamiz Xudoning siri – Masihni payqab oling.
3.Chunki hikmat va ilmu ma’rifatning hamma xazinalari Masihda pinhondir.
4.Buni men shuning uchun aytyapmanki, hech kim sizlarni tilyog‘lamalik qilib yo‘ldan ozdirmasin.
5.Men garchi jisman sizning orangizda bo‘lmasam ham, ruhan orangizdaman, sizlarning tartib-intizomingiz va Masihga bo‘lgan sog‘lom imoningizni ko‘rib sevinyapman.
6.Endi sizlar Iso Masihni Rabbimiz deb qabul qilgan ekansizlar, U bilan aloqada bo‘lib yashanglar.
7.Olgan ta’limotingizga muvofiq, Unda tomir yoyib, qaror toping, imoningizda qattiq turing, shu yo‘lda rivojlanib borib, Xudoga shukronalar tilingizdan tushmasin.
8.Ehtiyot bo‘linglar, hech kim falsafa va quruq safsatalar bilan sizlarni avramasin. Bunday gaplar Masihga emas, balki insonlarning an’anasiga, dunyoning xurofiy unsurlariga asoslanadi.
9.Xudoning butun borlig‘i to‘la-to‘kis Masih vujudida mavjuddir.
10.Har turli hukmronlik va hokimiyatning boshi Masih bilan aloqada bo‘lib, sizlar ham to‘la-to‘kis bo‘ldingizlar.
11.Sizlar Masih bilan aloqada bo‘lib sunnat ham qilindingizlar. Bu Masihning sunnati bo‘lib, inson qo‘li bilan qilinmaydi, bu sunnat gunohkor vujudning kesib tashlanishi demakdir.
12.Sizlar imon keltirganda suvga cho‘mib, Masih bilan birga ko‘mildingizlar. Shuningdek, Masihni tiriltirgan Xudoning qudratiga qattiq inonib, Masih bilan birga tirildingizlar.
13.Ilgari sizlar sunnatsiz, ya’ni gunohga botgan holatda bo‘lib, o‘lik edingizlar. Endi esa Xudo barcha gunohlaringizni kechirib, sizlarni Masih bilan birga yangi hayot uchun tiriltirdi.
14.Bizga qarshi yozilgan, mahkumligimizni bildiruvchi aybnomani Xudo o‘chirdi, ya’ni uni  Masih bilan birga xochga mixlab, kuchdan qoldirdi.
15.O‘sha xoch orqali  ruhiy hokim va hukmronliklar ustidan ham g‘alaba qozondi. Ularning qurol-yarog‘ini olib qo‘ydi-da, ularni O‘zining tantanali yurishida yurgizib, rasvoi olam qildi.
16.Shunday qilib, yegulik-ichgulik, diniy bayramlar, yangi oy yoki dam olish kunlari xususida hech kim sizlarga qonun-qoida chiqarmasin.
17.Bular kelajak dunyoning sharpasigina xolos, asli esa Masihdadir.
18.Farishtalarga sig‘inishni qoyil qiladigan, o‘z xayolida tug‘ilgan “vahiylar”ga maftun bo‘lgan, soxta kamtarlik ko‘rsatib, o‘zining insoniy fikrlashi bilan behuda mag‘rurlanib ketgan hech bir kishi sizlarni vasvasaga solmasin.
19.Bunday kishilar  O‘z ummatining Boshi bo‘lgan Masihdan ajralgan. Ana bu Boshdan butun badan hayotbaxsh kuch olib, payu bo‘g‘inlar orqali o‘zaro ulanib, Xudo xohlagan yo‘lda o‘sadi.
20.Agar sizlar Masih bilan birga o‘lgan bo‘lsangizlar, dunyoning xurofiy kuchlari oldida ham o‘lgan bo‘lasizlar. U holda yana nima uchun bu dunyoga qul bo‘lgandek,
21.“tegma”, “tutma”, “yema” kabi qonun-qoidalarga bo‘ysunasizlar?
22.Bu qoidalarning hammasi faqat qo‘llanib yo‘q bo‘luvchi narsalar bilan bog‘liq bo‘lib, insonlarning buyruq va an’analariga tayanadi.
23.Garchi bular natijasida paydo bo‘ladigan beboshlarcha dindorlik, o‘zini mo‘minlikka solish, badanni qiynash odamlarga hikmatday tuyulsa-da, aslida nafsga o‘t, nafsoniyatga dog‘ tushiradi.

Colossians III
1.Sizlar Masih bilan birga tirilgan ekansiz, yuqoridagi, Masih bo‘lgan joydagi narsalarni izlanglar; U samoda Xudoning o‘ng tomonida o‘tiribdi.
2.Fikringiz yer yuzidagi emas, samodagi narsalar bilan band bo‘lsin.
3.Chunki sizlar o‘lgansizlar,  yangi hayotingiz esa Masih bilan Xudo huzurida pinhondir.
4.Hayotingizning o‘zi – Masihdir. U olamga qaytib zohir bo‘lgach, sizlar U bilan birga ulug‘vor tusda zohir bo‘lasizlar.
5.Shunday qilib, yerga xos nafsingizni tiyib, fahshbozlik, nopoklik, yomon hirsu havaslar hamda butparastlik bilan teng bo‘lgan tamagirlikni o‘ldiringlar.
6.Bular sababli Xudoning g‘azabi itoatsiz bandalarning boshiga tushadi!
7.Sizlar ham bir vaqtlar bu kishilar bilan yotib-turib, ayni shunday ishlar qilar edingizlar.
8.Ammo endi g‘azab, jahl, ginalarning hammasini bir chetga yig‘ishtirib qo‘yinglar. Og‘zingizdan hech qanday jerkish yoki nojo‘ya so‘z chiqmasin.
9.Bir-biringizga yolg‘on gapirmanglar. Chunki sizlar eski insonni yomon odatlari bilan birga o‘zingizdan soqit qildingizlar.
10.Buning o‘rniga Xudoni tanib-bilish sari yangilanayotgan, Yaratuvchining suratiga o‘xshab borayotgan yangi insonni qabul qildingizlar.
11.Shu nuqtayi nazardan endi na yunoniy bor, na yahudiy; na sunnatli bor, na sunnatsiz; na johil bor, na madaniyatsiz; na qul bor, na ozod. Zero Masih hamma narsadir va hamma narsadadir.
12.Xudo sizlarni azizlarim deb tanlagan, sizlar muqaddassiz. Shunga ko‘ra rahm-shafqat, ko‘ngilchanlik, kamtarlik, muloyimlik va sabr-toqatni zeb-ziynat qilib taqinglar.
13.Bir-biringizga nisbatan chidamli va kechirimli bo‘linglar. Agar bir kishi ikkinchisidan xafa bo‘lsa, Masih sizlarni kechirgani kabi, sizlar ham bir-biringizni kechiringlar.
14.Yana bularning ustiga kamolot cho‘qqisi bo‘lgan muhabbat tojini kiyinglar.
15.Masih ato qilgan tinchlik dilingizda hokim bo‘lsin. Sizlar bir badanning a’zolari kabi tinch-totuv bo‘lishga da’vat etilgansizlar. Shuningdek, minnatdor bo‘linglar.
16.Masihning kalomi sizda chuqur o‘rnashib, yashnayversin. Butun donolik bilan bir-biringizga ta’lim bering, nasihat qiling. Zabur xonishi, ilhomli qo‘shiqlar va madhiyalar bilan, chin ko‘ngildan, minnatdorchilik bilan Xudoni tarannum etinglar.
17.Nima aytsangiz yoki nima qilsangizlar, hammasini Rabbimiz Iso nomidan qilib, U orqali Otamiz Xudoga shukrona aytinglar.
18.Ey xotinlar, Rabbimiz bilan aloqada yashovchilarga munosib, erlaringizga itoat etinglar.
19.Ey erkaklar, xotinlaringizni sevinglar, ularga qo‘pol muomalada bo‘lmanglar.
20.Ey bolalar, har narsada ota-onalaringizning so‘ziga quloq solinglar, chunki bu Rabbimizga ma’qul keladi.
21.Ey otalar, ruhiy tushkunlikka tushmaslik uchun bolalaringizni ranjitavermanglar.
22.Ey qullar, dunyodagi xo‘jayinlaringizga har narsada itoat etinglar. Buni insonga yoqmoq uchun, xo‘jako‘rsinga emas, balki soddadillik bilan, Xudodan qo‘rqib qilinglar.
23.Qiladigan har bir ishni insonlar uchun emas, Rabbingiz uchun qilayotganday, chin qalbdan bajaringlar.
24.Xudodan abadiy mukofot olishingizni o‘ylab, Egangiz Masihga xizmat qilinglar.
25.Kimki nohaqlik qilsa, qilmishiga yarasha jazo oladi. Xudo yuz-xotirchilik qilmaydi.

Colossians IV
1.Ey xo‘jayinlar, sizning ham osmonda Egangiz borligini bilib, qullaringizga odil bo‘ling, haqini to‘liq beringlar.
2.Toat-ibodatga astoydil berilinglar; ibodat qilishda hushyor bo‘lib, shukrona qilinglar.
3.Shuningdek, bizlar uchun ham ibodat qilinglar: biz Xudoning kalomini targ‘ib qilishimiz va Masih sirini bayon etishimiz uchun O‘zi bir eshikni ochib bersin. Men ana shu sir tufayli qamoqdaman.
4.Bu sirni munosib ravishda izhor eta olishimni Xudodan so‘ranglar.
5.Fursatni g‘animat bilinglar, safingizda bo‘lmaganlar bilan oqilona yo‘l tutinglar.
6.Har bir odamga qanday javob berish lozimligini bilinglar, so‘zingiz hamisha fayzli va mazali bo‘lsin.
7.Rabbimning sodiq xizmatkori, hamkorim va suyukli ukam Tixik men haqimdagi barcha narsalarni sizlarga bildiradi.
8.Ana shu maqsadda uni oldingizga jo‘nataman: u ko‘ngillaringizni tinchitib, ahvolingizdan xabar olib kelsin.
9.Sodiq va sevimli birodarimiz, hamshaharingiz O‘nisim ham Tixik bilan birga oldingizga boradi. Ular bu yerda yuz bergan hamma narsani sizlarga aytib berishadi.
10.Men bilan birga qamalgan Aristarx va Barnaboning jiyani Mark ham sizlarga salom yo‘llayaptilar. Mark haqida buyruq olgansizlar; agar oldingizga borsa, uni yaxshi qabul qilinglar.
11.Yustus laqabli Iso ham sizlarga salom yo‘llayapti. Xudoning Shohligi yo‘lida mehnat qilayotgan bulardan boshqa yahudiy hamkorlarim yo‘q. Ular menga yupanch bo‘lib kelmoqdalar.
12.Iso Masihning quli, hamshaharingiz Epafras sizlarga salom yo‘llayapti. Sizlar Xudoga ma’qul bo‘lgan hamma narsani bajaruvchi yetuk, ishonchi komil kishilar bo‘lib og‘ishmay turinglar, deb Epafras zo‘r g‘ayrat bilan, tinmay ibodat qilmoqda.
13.U sizlar uchun hamda Laodikiya va Iyerapol shaharlaridagi Masih jamoatlari uchun ne-ne zahmatlar chekkaniga o‘zim shohidman.
14.Sevimli tabib Luqo va Dimas sizlarga salom yo‘llashyapti.
15.Laodikiya shahridagi birodarlarga, ayniqsa Nimfa va uning uyida to‘planadigan jamoatga salom aytinglar.
16.Bu maktubim orangizda o‘qib berilgandan keyin, Laodikiyadagi Masih jamoatiga ham o‘qitinglar. Sizlar esa Laodikiyadan keladigan maktubni o‘qinglar.
17.Arxippga: “Sen Rabbimiz yo‘lida bo‘yningga olgan xizmatni ado qilish uchun ehtiyot bo‘l”, – deb aytinglar.
18.Men, Pavlus, o‘z qo‘lim bilan bu duoyi salomni yozyapman. Qamoqda yotganimni esdan chiqarmanglar.     Xudoning inoyati sizlarga yor bo‘lsin. Omin.

1st Thessalonians I
1.Otamiz Xudo va Rabbimiz Iso Masihning ummati bo‘lgan Salonika shahridagi imonlilar jamoatiga Pavlus, Silvan va Timo‘tiydan salom! Otamiz Xudodan va Rabbimiz Iso Masihdan sizlarga inoyat va tinchlik bo‘lsin.
2.Ibodatlarimizda tinmay sizlarni xotirlab, hammalaringiz uchun Xudoga shukr qilamiz.
3.Chunki sizlar imon bilan ish qilib, muhabbat bilan zahmat chekasiz, faqat Rabbimiz Iso Masihga umid bog‘lab, U tufayli sabr-toqat qilasizlar. Shuning uchun Otamiz Xudo huzurida sizlarni eslab turamiz.
4.Ey birodarlar, Xudo sizlarni sevib, tanlaganini bilamiz.
5.Biz Injil Xushxabarini sizlarga quruq so‘z bilan emas, balki qudrat bilan, Muqaddas Ruh kuchi bilan, to‘la ishontirish kuchi bilan xabarlab keldik. Biz orangizda bo‘lganimizda qanday namunali turmush kechirganimizni o‘zlaringiz bilasizlar.
6.Shunday qilib, sizlar ko‘p qayg‘uda bo‘lsangiz ham, Muqaddas Ruhdan ilhom olib, o‘zingizda sevinch hosil qildingizlar, Xudoning kalomini qabul etib, bizga ham, Rabbimizga ham ergashdingizlar.
7.Makedoniya va Axaya o‘lkalaridagi butun imonlilarga o‘rnak bo‘lib qoldingizlar.
8.Rabbimiz Isoning kalomi sizlardan boshlab yoyildi. Sizlarning Xudoga bo‘lgan imoningizning shuhrati yolg‘iz Makedoniya va Axayagagina emas, hamma yoqqa ham tarqalib ketdi. Shuning uchun endi bizning biror narsa gapirishimizga hojat qolmadi.
9.Hamma eshitganlarning ham aytishlaricha, sizlar bizni yaxshi qabul qildingizlar, butlarga sig‘inishdan qaytib, barhayot va haqiqiy Xudoga tavakkal qildingizlar. Endi Xudoga xizmat qilayotib,
10.Uning O‘g‘li Isoning ko‘kdan tushishiga ko‘z tutib yuribsizlar. Xudo O‘z O‘g‘li Isoni tiriltirdi, toki U bizni kelajak Xudo g‘azabidan xalos qilsin.

1st Thessalonians II
1.Ey birodarlar, oldingizga borib qilgan ziyoratimizning befoyda bo‘lmaganini o‘zlaringiz bilasizlar.
2.Yana avvaldan bilasizlarki, undan oldin Filippi shahrida azob chekib, haqoratga uchragan edik. Ammo bu shiddatli qarshiliklarga qaramasdan, Xudo O‘z Xushxabarini sizlarga ham yetkazish uchun bizga jasorat berdi.
3.Biz nasihat qilar ekanmiz, bizda na xato, na nopok niyat, na biron hiyla bo‘lgan.
4.Biz insonlarga yoqish uchun o‘zimizcha gapirmayapmiz. Aksincha, Xudo Xushxabarni bizga ishonib topshirdi, uni yetkazish uchun bizni loyiq topdi, shuning uchun biz faqat Xudoni xushnud etmoqchimiz. Yuraklarimizni U sinab ko‘radi.
5.Siz yaxshi bilasizlarki, biz hech vaqt tilyog‘lamalik qilmadik, niqob ostida tamagirlikni ham ko‘zlamadik. Xudo bunga shohid.
6.Biz na sizlardan, na boshqalardan insoniy shon-sharaf izlamadik.
7.Biz Masihning havoriylari kabi oldingizga salobat bilan kelishimiz mumkin edi. Ammo bolalarini ardoqlagan bir enaga kabi orangizda yuvosh bo‘ldik.
8.Sizlarga shu qadar ko‘ngil bog‘lagan edikki, faqat Xudoning Xushxabarinigina emas, balki o‘z jonimizni ham berishga tayyor edik. Chunki sizlar biz uchun aziz bo‘lib qolgan edingizlar.
9.Ey birodarlar, sizlarga sarf qilgan mehnatu zahmatimizni esda tutinglar! Sizlarning birortangizga malol kelmasin, deb kechayu kunduz mehnat qildik va Xudoning Xushxabarini talqin qilib berdik.
10.Siz, imonlilar oldida biz qanday pokdil, solih va benuqson bo‘lganimizga o‘zlaringiz ham, Xudo ham guvohdir.
11.Shuni ham bilasizlarki, ota o‘z bolalarini avaylagani kabi, biz ham har biringizni avaylab dalda berdik.
12.Biz sizlarga jiddiy nasihat qildik. Xudo O‘zining ulug‘vor Shohligi soyasiga sizlarni chorladi, endi shunga loyiq suratda yashanglar, deb samimiy yolvordik.
13.Bizning tinmay Xudoga shukr qilishimizning yana bir sababi bor: sizlar Xudoning kalomini bizdan eshitganingizda, buni inson so‘zi sifatida emas, balki Xudo kalomi sifatida qabul qildingizlar. Bu kalom haqiqatan Xudo kalomi bo‘lgani uchun, siz, imonlilarga ta’sir qilmoqda.
14.Ey birodarlar, sizlar Yahudiya o‘lkasidagi Iso Masih ummati bo‘lgan Xudo jamoatlariga ergashdingizlar; ular yahudiylardan qanday azob chekkan bo‘lsa, sizlar ham o‘z yurtdoshlaringizdan shunday xo‘rlik ko‘rdingizlar.
15.Mana, yahudiylar Rabbimiz Isoni va payg‘ambarlarni o‘ldirishgan, bizni ham jabrlab, quvg‘in qilishgan. Ulardan Xudo rozi emas, ular barcha odamlarga ham dushmandir.
16.Ular boshqa xalqlarga va’z aytishimizni taqiqlab, ularning najot topishiga to‘sqinlik qilmoqdalar, shu tariqa tobora gunoh orttirib bormoqdalar. Ular allaqachon Xudoning g‘azabiga uchragan-ku.
17.Ey birodarlar, endi biz dilimiz bilan bo‘lmasa-da, vujudimiz bilan qisqa bir muddat sizlardan judo bo‘ldik. Ammo sizlarni juda ham sog‘inib, diydoringizni ko‘rishga jon-jahdimiz bilan harakat qilmoqdamiz.
18.Ha, biz, ayniqsa men, Pavlus, bir-ikki marta sizning oldingizga bormoqchi edik, lekin shayton bizga xalaqit berdi.
19.Zotan bizning umid va sevinchimiz kim? Rabbimiz Iso qaytib kelganda, Uning oldida faxrlanadigan tojimiz kim? Sizlardan boshqa kim ham bo‘la olardi?!
20.Ha, sizlar biz uchun sharaf va quvonchsiz!

1st Thessalonians III
1.Biz endi boshqa toqat qilolmay, Afina shahrida yolg‘iz qolishga rozi bo‘ldik
2.va ukamiz Timo‘tiyni sizning oldingizga yuborishga qaror qildik. Timo‘tiy Masih Xushxabarini targ‘ib qilishda bizning hamkorimiz hamda Xudoning xizmatkoridir. U sizlarni imonda mustahkamlab, ruhlantiradi,
3.toki bu qayg‘ular bilan yana birortasi yo‘ldan toyib ketmasin. Taqdirimiz qayg‘uli ekanligini o‘zlaringiz bilasizlar.
4.Biz yoningizda bo‘lganimizdayoq, biz uchun qayg‘usizlik bo‘lmaydi, deb sizlarga ta’kidlagan edik. Bilganingizdek, xuddi shunday bo‘ldi.
5.Shuning uchun men ortiqcha sabr qilolmay, mabodo vasvasachi sizlarni yo‘ldan ozdirmadimi, mehnatimiz behuda ketmadimi, deb imoningizning ahvolini bilish uchun ukamizni yubordim.
6.Endi esa Timo‘tiy oldingizdan qaytib kelib, imoningiz va sevgingiz haqida ezgu xabar berdi. Biz sizlarni sog‘inganimizdek, sizlar ham bizni sog‘inib qolibsiz, har doim bizni duo qilayotgan ekansiz, u gapirib berdi.
7.Shu sababdan, birodarlar, biz hamma qayg‘u va ehtiyojlarimiz orasida sizning imoningizning rivoji haqida bilib, tasalli topdik.
8.Ha, sizlar Rabbimiz bilan mahkam aloqada turaversangiz, bizning jonimiz kiradi.
9.Xudoyimiz huzurida sizlar sababli topgan baxt-saodatimiz uchun Unga qancha shukr qilsak ozdir.
10.Diydoringizni ko‘rish va imoningizdagi kamchiliklarni to‘ldirish uchun kechayu kunduz zo‘r berib Xudoga iltijo qilamiz.
11.Otamiz Xudoning O‘zi va Rabbimiz Iso Masih yo‘limizni sizlar tomon yo‘naltirsin.
12.Biz sizlarni qancha sevsak, Rabbimiz Iso Masih bir-biringizga va barcha insonlarga bo‘lgan muhabbatingizni shuncha ko‘paytirib yuborsin.
13.Shunda Rabbimiz Iso Masih O‘zining barcha azizlari bilan birga osmondan tushib kelayotganda, sizning dillaringiz sobit bo‘ladi, siz Otamiz Xudo huzurida muqaddaslikda benuqson bo‘lasizlar. Omin.

1st Thessalonians IV
1.Xullas, ey birodarlar, Xudoga ma’qul kelish uchun qanday yashashingiz kerakligi to‘g‘risida bizdan ta’lim olgansizlar. Hozir ham shunday yashayotgan bo‘lsangiz-da, bundan ko‘proq ravnaq topinglar, deb Rabbimiz Iso haqi sizlardan yolvorib so‘raymiz.
2.Biz Rabbimiz Iso nomidan sizlarga qanday buyruqlar berganimizni, albatta, bilasizlar.
3.Xudoning irodasi shu: muqaddas bo‘linglar, zinodan o‘zingizni saqlanglar.
4.Har bir odam o‘z xotinini eplab, muqaddas va iffatli saqlasin.
5.Xudoni tanimagan xalqlar kabi shahvoniy hirsga berilmanglar.
6.Bu xususda hech kim birodariga firib berib, nohaqlik qilmasin. Oldindan sizlarga aytib, ogohlantirganimizdek, hamma bu ishlar uchun Xudo qasos oladi.
7.Chunki Xudo bizlarni nopoklikka emas, balki muqaddaslikka chaqirgan.
8.Demak, bu qoidani rad etgan kishi insonni emas, balki sizga Muqaddas Ruhni bergan Xudoni rad etgan bo‘ladi.
9.Birodarlik muhabbati to‘g‘risida sizlarga yozishning hojati yo‘q. Chunki bir-biringizni sevishni Xudodan o‘rgangansizlar.
10.Zotan sizlar Makedoniya o‘lkasi bo‘ylab yashovchi barcha birodarlaringizga ham shunday munosabatda bo‘lyapsizlar. Shunga qaramay, sizlarni yanada ko‘proq ravnaq topishga undamoqchimiz.
11.Birodarlar, biz sizlarga: osoyishta yashash, shaxsiy ishlaringiz bilan mashg‘ul bo‘lish, halol ishlashga jon kuydiringlar, deb buyurgan edik.
12.Yana hech kimga muhtoj bo‘lmasdan, boshqa odamlarning ko‘zi oldida odob bilan yashanglar.
13.Ey birodarlar, umidsizlikda yashayotgan boshqa odamlarga o‘xshab g‘amgin bo‘lmanglar, deb bu olamdan ko‘z yumib ketganlarning ahvoli haqida sizlarni xabardor qilmoqchimiz.
14.Biz Isoning o‘lib, tirilganiga ishonamiz. Shunga o‘xshab, Xudo Isoga ishongan marhumlarni ham U bilan birga qaytarib keltiradi.
15.Buni sizlarga Rabbimiz kalomi kabi aytyapmiz: biz, tiriklar, ya’ni Rabbimiz Iso kelishiga qadar hayot bo‘lganlar, o‘lganlardan ilgari kelmaymiz.
16.Chunki Rabbimiz Iso O‘zi buyuk nido, bosh farishtaning sadosi, Xudoning karnayi bilan osmondan tushadi. Avval Masihga ishongan marhumlar tiriladilar.
17.So‘ngra biz, tirik qolganlar, ular bilan birga Rabbimizni havoda kutib olish uchun bulutlar bilan ko‘tarilamiz. Shu tariqa hamisha Rabbimiz bilan birga bo‘lamiz.
18.Ana shu so‘zlar bilan bir-biringizni ovuntiringlar.

1st Thessalonians V
1.Ey birodarlar, bu voqealar ro‘y beradigan zamon va muddatlar haqida sizlarga yozishning hojati yo‘q.
2.Chunki o‘zlaringiz yaxshi bilasizlarki, kechasi o‘g‘ri qanday kelsa, mahshar kuni ham shunday keladi.
3.Xuddi homilador xotinni to‘lg‘oq tutib qolganidek, insonlar tinch va osoyishta deb yurganda, to‘satdan ularning boshiga halokat keladi va undan aslo qochib qutula olmaydilar.
4.Sizlar esa, ey birodarlar, qorong‘ilikda emassizlarki, o‘sha kun o‘g‘ri kabi sizlarni bosib olsin.
5.Hammalaringiz yorug‘lik va kunduzning o‘g‘illarisizlar. Biz kechaga ham, qorong‘ilikka ham taalluqli emasmiz.
6.Shuning uchun boshqalar kabi uxlamaylik, bedor va hushyor bo‘laylik.
7.Uxlaganlar kechasi uxlaydilar, sarxush bo‘lganlar kechasi sarxush bo‘ladilar.
8.Lekin biz kunduzga oidmiz. Shu tufayli imon va muhabbat qalqonini olaylik, najotga umidvorlik dubulg‘asini kiyaylik, hushyor bo‘laylik.
9.Chunki Xudo bizni g‘azab uchun emas, balki Rabbimiz Iso Masih orqali najot topish uchun tayin etdi.
10.Rabbimiz Iso Masih biz uchun o‘ldi. Biz hayot bo‘lsak yoki hayotdan ko‘z yumsak ham, hamisha U bilan birga yashaymiz.
11.Shuning uchun hozir ham qilayotganingizdek, bundan keyin ham bir-biringizga dalda berib, yordam qilinglar.
12.Ey birodarlar, orangizda mehnat qilib, Rabbimiz yo‘lida sizlarga boshchilik qilib, yo‘l-yo‘riq beradiganlar bor, ularni qadrlashingizni iltimos qilaman.
13.Qilgan ishlari tufayli ularni chin qalbdan sevib, hurmat qilinglar. Bir-biringiz bilan tinch-totuv yashanglar.
14.Sizlarga yolvoramiz, birodarlar: ishyoqmaslarga yo‘l-yo‘riq ko‘rsatinglar, jasoratsizlarning ruhini ko‘taringlar, kuchsizlarga yordamlashinglar, hammaga sabr-toqatli bo‘linglar.
15.Hech kim o‘zgaga yomonlik evaziga yomonlik qilmasin. Aksincha, har doim bir-biringiz, qolaversa, hamma uchun ham yaxshilikni izlanglar.
16.Hamisha xursand bo‘linglar,
17.tinmay toat-ibodat qilinglar,
18.har qanday sharoitda ham Xudoga shukr qilinglar. Bu – Xudoning irodasi, chunki sizlar Iso Masih ummatisizlar.
19.Ruhning alangasini susaytirmanglar.
20.Payg‘ambar karomatini kamsitmanglar.
21.Hamma narsani sinab ko‘ringlar, yaxshilikka yopishib olinglar.
22.Har xil yomonliklardan o‘zingizni saqlanglar.
23.Tinchlik manbayi bo‘lgan Xudoning O‘zi sizlarni butunlay muqaddas qilsin. Rabbimiz Iso Masih kelguncha, butun ruhingiz, joningiz va taningiz benuqson saqlansin.
24.Sizlarni da’vat etgan Xudo O‘z so‘ziga sodiqdir, U aytganini bajaradi.
25.Birodarlar, bizlar uchun ibodat qilinglar.
26.Butun birodarlarga muqaddas o‘pish bilan salom aytinglar.
27.Bu maktubni barcha muqaddas birodarlarimga o‘qib berishingizni Rabbim Iso haqi qattiq buyuraman.
28.Rabbimiz Iso Masihning inoyati sizlarga yor bo‘lsin. Omin.

2nd Thessalonians I
1.Otamiz Xudo va Rabbimiz Iso Masihning ummati bo‘lgan Salonika shahridagi imonlilar jamoatiga Pavlus, Silvan va Timo‘tiydan salom!
2.Otamiz Xudodan va Rabbimiz Iso Masihdan sizlarga inoyat va tinchlik bo‘lsin.
3.Ey birodarlar, biz sizlar uchun hamisha Xudoga shukr qilishni burchimiz deb bilamiz. Sizlar bunga munosibsiz, chunki imoningiz kun sayin mukammallashib, o‘zaro birodarlik muhabbatingiz ko‘payib bormoqda.
4.Sizlar boshdan kechirayotgan butun ta’qibu qayg‘ularga sabr-qanoat va e’tiqod bilan chidab turibsiz. Ana shu sababdan biz Xudoning jamoatlari oldida sizlar bilan faxrlanamiz.
5.Sizlar Xudoning Shohligiga loyiq topilishingiz uchun, bu azoblarni chekmoqdasizlar. Bular Xudoning adolatli hukmidan dalolat bermoqda.
6.Xudoning adolati yana shundan ham iboratki, sizlarga azob berayotganlarga U o‘ziga yarasha jazosini beradi,
7.siz, azob chekayotganlarni esa biz bilan birga rohat-farog‘atga erishtiradi. Rabbimiz Iso O‘zining qudratli farishtalari bilan birga olov alangasida osmondan tushib zohir bo‘lgan vaqtda, bu voqea sodir bo‘ladi.
8.O‘shanda Rabbimiz Iso Xudoni tanimagan va O‘zining Xushxabariga itoat etmagan shakkoklardan o‘ch oladi.
9.Ular Rabbimizning huzuri va hashamatli qudratidan olis, abadiy halokat jazosiga mahkum bo‘ladilar.
10.Rabbimiz Iso kelgan kuni barcha imonlilarni hayratda qoldiradi va O‘z azizlari orasida ulug‘lanadi. Ana, sizlar ham o‘sha imonlilar qatorida turasiz, chunki bizning guvohligimizga ishongansizlar.
11.Shu sababdan biz tinmay sizlar uchun ibodat qilamiz: Xudoyimiz sizlarni O‘z da’vatiga loyiq ko‘rsin, O‘ziga xos kuch-qudrat bilan butun yaxshi murod-maqsadingizni ro‘yobga chiqarsin, har bir imonli ishingizga omad bersin,
12.shu yo‘sin Rabbimiz Isoning ismi sizlarda ulug‘lansin va U sizlarni ham ulug‘lasin. Xudoyimiz va Rabbimiz Iso Masihning inoyatli irodasi ana shu.

2nd Thessalonians II
1.Ey birodarlar, Rabbimiz Iso Masih osmondan tushib, sizlar bilan qo‘shilishi arafasida sizlardan iltimos qilamiz:
2.“Rabbimiz kuni keldi”, deb da’vo qilayotgan hech qanday ruh yoki so‘z, bizning nomimizdan bitilganday qilib ko‘rsatilgan hech qanday maktub aqlingizni darrov adashtirmasin, sizlarni cho‘chitmasin.
3.Hech kim sizlarni turli yo‘llar bilan aldamasin. Chunki imondan qaytish vaqti kelmaguncha, taqdiri halokat bo‘lgan dajjol paydo bo‘lmaguncha, o‘sha kun kelmaydi.
4.Dajjol esa ilohiy va tabarruk hisoblangan hamma narsaga qarshi turadi, o‘zini hammadan ustun hisoblaydi, hattoki Xudoning ma’badida o‘tirib, o‘zini Xudo qilib ko‘rsatadi.
5.Esingizda yo‘qmi, men yoningizda bo‘lgan paytimda bularni sizlarga aytib turardim.
6.Dajjol belgilangan vaqtda paydo bo‘lishiga endi nima monelik qilayotganini bilasizlar.
7.Garchi yovuzlikning sirli kuchi hozirdanoq amal qilsa ham, ammo unga monelik qilayotgan  ilohiy Zot g‘oyib bo‘lmagunga qadar, bu sir oshkor bo‘lmaydi.
8.O‘shandagina dajjol paydo bo‘ladi. Lekin Rabbimiz Iso osmondan tushib, O‘zining nafasi bilan uni o‘ldiradi, ulug‘vor ko‘rinishi bilan uni mahv etadi.
9.Ungacha dajjol shaytonning kuchi bilan har turli qudratli ishlar, ajoyibotlar, soxta mo‘jizalar ko‘rsatadi.
10.U halok bo‘ladiganlarni har turli nohaq vasvasalar bilan yo‘ldan ozdiradi. Bu kishilar haqiqat sevgisini qabul qilmaganlari uchun halok bo‘ladilar, najot topa olmaydilar.
11.Ana shu sababdan Xudo ularga aldovchi bir kuch yuboradi, ular esa yolg‘onga ishonib ketadi.
12.Shu yo‘sin haqiqatga ishonmagan, nohaqlik qilishdan zavqlanadigan barcha odamlar tegishli jazosini oladilar.
13.Ey Rabbimiz sevgan birodarlar, sizlar uchun hamisha Xudoga shukr qilish bizning burchimiz. Chunki sizlar Muqaddas Ruh orqali muqaddas qilindingizlar va haqiqatga imon keltirib, najot topdingizlar. Ana shu maqsadda Xudo azaldan sizlarni tanladi,
14.Rabbimiz Iso Masihning ulug‘vorligiga erishishingiz uchun, U biz targ‘ib qilayotgan Injil Xushxabari orqali sizlarni O‘ziga da’vat etdi.
15.Shunday qilib, ey birodarlar, mahkam bo‘linglar. Xoh og‘zaki xabar, xoh maktub orqali bizdan olgan rivoyatlarga rioya qilinglar.
16.Rabbimiz Iso Masih hamda Otamiz Xudo bizni sevib, rahm-shafqat ko‘rsatdi, bizga boqiy tasalli va porloq bir umidni ato etdi.
17.Uning O‘zi ko‘ngillaringizni ko‘tarsin, har qanday xayrli ish va so‘z uchun quvvat bersin.

2nd Thessalonians III
1.Xullas, ey birodarlar, Rabbimiz kalomi xuddi sizlarda bo‘lgani singari, bizning oramizda ham tez yoyilishi va ulug‘lanishi uchun ibodat qilinglar.
2.Buzuq va yovuz odamlardan qutulishimiz uchun ham ibodat qilinglar; chunki hamma ham imonli emas.
3.Rabbimiz esa ishonchlidir. U sizlarni qo‘llab-quvvatlab, yovuz shaytondan saqlab qoladi.
4.Biz buyurgan narsalarni bajo keltirayotganingizga va yana bajo keltirishingizga, Rabbimiz haqi, aminmiz.
5.Rabbimiz Iso Masih yuraklaringizni Xudoning mehr-muhabbati va O‘zining sabr-bardoshiga yo‘naltirsin.
6.Ey birodarlar, Rabbimiz Iso Masih nomi bilan sizlarga buyuramiz: bizdan qabul qilgan rivoyatlarga xilof tarzda bekor yurgan har bir birodardan uzoqlashing.
7.Bizdan qanday o‘rnak olishingiz kerakligini o‘zlaringiz bilasizlar. Chunki biz orangizda bo‘lganda bekorchi emas edik.
8.Hech kimning nonini tekin yemasdik, biron kishiga og‘irligimiz tushmasligi uchun kechayu kunduz yumush qilib, zahmat chekardik.
9.Haqqimiz bo‘lmaganidan emas, balki sizlarga namuna bo‘lishimiz uchun va siz bizdan o‘rnak olishingiz uchun, shunday qilar edik.
10.Yoningizda bo‘lganimizda: kim ishlashni istamasa, ovqat ham yemasin, deb buyurgan edik.
11.Endi ba’zilaringiz bekorchi bo‘lib, hech ish qilmay hovliqib yurganliklaringizni eshityapmiz.
12.Bunday odamlarga Rabbimiz Iso Masih nomidan o‘tinamiz va buyuramizki, tinch ishlab, halol non yesinlar.
13.Ey birodarlar, yaxshilik qilishdan horimanglar.
14.Agar biror kishi bu maktubda yozgan so‘zlarimizga rioya qilmasa, uni ajratib qo‘yinglar, u bilan munosabatni uzinglar, toki u uyalsin.
15.Bunday odamni dushman hisoblamasdan, birodaringiz kabi yo‘l-yo‘riq beringlar.
16.Tinchlik manbayi bo‘lgan Rabbimizning O‘zi sizlarga har doim va har yo‘sinda tinchlik bersin. Rabbimiz hammangizga yor bo‘lsin.
17.Men, Pavlusning o‘z qo‘lim bilan yozgan duoyi salomim har bir maktubimda belgi bo‘lib xizmat qiladi, men bunday yozaman.
18.Rabbimiz Iso Masihning inoyati hammangizga yor bo‘lsin. Omin.

1 Timothy I
1.Xaloskorimiz Xudo va umidvorimiz Iso Masihning buyrug‘iga ko‘ra Iso Masihning havoriysi bo‘lgan men, Pavlus,
2.imonda haqiqiy o‘g‘lim Timo‘tiyga Otamiz Xudodan va Rabbimiz Iso Masihdan inoyat, marhamat va tinchlik tilayman.
3.Men Makedoniyaga ketayotganimda, sendan Efes shahrida qolgin, deb iltimos qilgan edim. U yerdagi ba’zi kishilarga boshqacha ta’limotni yoymasliklarini,
4.afsonalar va bepoyon shajaralar bilan band bo‘lmasliklarini buyur. Bular xayolparastlikka sabab bo‘ladi, xolos. Lekin ilohiy reja ro‘yobga chiqishi uchun imon kerak.
5.Nasihat qilishimdan maqsad ana shu, ya’ni sof yurakdan, toza vijdondan, xolis imondan mehr-muhabbat hosil bo‘lsin.
6.Chunki ba’zi odamlar bu fazilatlardan yuz o‘girib, quruq gaplarga og‘ib ketdilar.
7.Ular Ilohiy Qonun ulamolari bo‘lishga havas qiladilar-u, lekin nima so‘zlayotganlarini va nima da’vo qilayotganlarini o‘zlari bilmaydilar.
8.Biz bilamizki, Ilohiy Qonun undan tegishlicha istifoda etuvchilar uchun foydalidir.
9.Ma’lumki, Ilohiy Qonun solih odamlar uchun berilmagan. Aksincha, qonunsizu itoatsiz, xudosizu gunohkor, kofiru betavfiq, padarkushu qotil,
10.fohish, bachchaboz, odam o‘g‘irlab sotuvchi, yolg‘onchi, qasambuzar va sog‘lom ta’limotga zid ish qilgan boshqa hamma uchun berilgan.
11.Muborak Xudoning menga ishonib topshirgan Injili sharifi bo‘yicha ahvol shundaydir.
12.Menga quvvat bergan Rabbimiz Iso Masihga shukur qilaman. Chunki U meni ishonchli hisoblab, O‘z xizmatiga oldi.
13.Men ilgarigi vaqtlarda shakkok, zolim, jafokor ekanman, endi ilohiy rahm-shafqatga noil bo‘ldim. Axir, men johillik va imonsizlik tufayli bunday harakat qilar edim.
14.Men Rabbimiz Iso Masihdan haddan ziyod lutfu karam, imon va muhabbat topdim.
15.“Iso Masih gunohkorlarni qutqarish uchun dunyoga keldi”, degan so‘z to‘g‘ri va har jihatdan qabul qilinishga loyiqdir. Mana, o‘sha gunohkorlarning birinchisi menman!
16.Ammo Iso Masih hammadan oldin menga rahm aylab, buyuk sabr-toqat qildi, toki keyinroq Unga ishonib, abadiy hayot topajaklarning hammasiga meni ibrat qilib ko‘rsatsin.
17.Mangu Podshohga, o‘lmas, ko‘rinmas, yagona dono Xudoga abadulabad hurmat va shon-sharaflar bo‘lsin! Omin.
18.Ey o‘g‘lim Timo‘tiy, ilgari payg‘ambarning sen haqingda bergan karomatlarini ko‘zda tutib, bularni senga buyurib topshiraman. O‘sha karomatlarga binoan yaxshi jangchidek jang qil.
19.Imon va vijdon pokligini saqlab tur. Ba’zilar pok vijdonni sotdilar va ularning imon kemalari halokatga uchradi.
20.Imeney va Iskandar shular jumlasidandir. Ular yana kufr qilmasin deb, ularni shaytonga topshirib qo‘ydim.

1 Timothy II
1.Eng avval shuni nasihat qilamanki, Xudo yo‘lida obro‘-e’tiborli, osoyishta, sokin hayot kechirishimiz uchun, barcha insonlar, podshohlar va hukmdorlar uchun Xudoga iltijo qiling, duolar o‘qing, toat-ibodatlar qiling, shukronalar aytinglar.
2.Bu xayrli ish bo‘lib, Najotkorimiz Xudoga maqbuldir.
3.U butun insonlar haqiqatni bilib olib, najot topishini istaydi.
4.Xudo yagona va Xudo bilan insonlar orasidagi Vositachi ham yagonadir.
5.O‘zi ham inson bo‘lgan Iso Masih hamma insonlarni qutqarish evaziga O‘z jonini fido qildi, shu yo‘sin Xudo belgilagan paytda ilohiy rejani tasdiqladi.
6.Men esa bu rejaning voizi va havoriysi bo‘lib tayinlandim. [Masih haqi] haqiqatni aytyapman, yolg‘on aytayotganim yo‘q: men turli xalqlarga imon va haqiqatni o‘rgatmoq uchun yuborildim.
7.Shunday qilib, har yerda erkaklar beg‘araz va shubha-gumonsiz pok qo‘llarini ko‘tarib, ibodat qilishlarini istayman.
8.Shuningdek, xotinlar ham sochiga ortiqcha oro bermay, oltin, marvarid yoki qimmatbaho kiyimlar bilan emas, balki sodda qiyofa, iffat va oriyat bilan bezansinlar.
9.Xudodan qo‘rqaman, degan xotinlarga munosib xayrli ishlarni o‘zlarining zeb-ziynati qilsinlar.
10.Xotin sukutda va to‘la itoatkorlik bilan ta’lim olsin.
11.Xotin ta’lim berib erkak ustidan hukmronlik qilishiga ruxsat bermayman. Xotin sukut saqlasin.
12.Chunki oldin Odam Ato, keyin Momo Havo yaratildi.
13.Shuningdek, Odam emas, balki xotin  shaytonga aldanib, jinoyat qildi.
14.Agar xotinlar imonli, mehrli, nomusli, muqaddas umr sursalar, bola tug‘ish orqali najot topadilar.

1 Timothy III
1.Agar kim imonlilar jamoatining noziri bo‘lishga intilsa, xayrli ish orzu qilgan bo‘ladi. Bu to‘g‘ri.
2.Faqat shart shuki, nozir beayb, bir xotinli, o‘z me’yorini biluvchi, vazmin, adabli, mehmondo‘st, ta’lim berishga qobiliyatli bo‘lsin.
3.Shuningdek, u mayxo‘r, urushqoq, [g‘arazgo‘y] emas, balki muloyim, sokin tabiatli, molparastlikdan yiroq,
4.uyini yaxshi boshqaradigan, bolalarini bo‘ysundira oladigan, obro‘-e’tibor orttirgan bir odam bo‘lsin.
5.Agar nozir o‘z uyini qanday boshqarishni bilmasa, Xudoning jamoatiga qanday g‘amxo‘rlik qila oladi?
6.Nozir imonga endigina kirgan odam bo‘lmasin, yana kerilib iblisga o‘xshab jazo olmasin.
7.Malomatga qolmasligi va iblisning tuzog‘iga ilinmasligi uchun, u jamoatdan tashqaridagilar oldida yaxshi nomga ega bo‘lishi kerak.
8.Shuningdek, imonlilar jamoatining xizmatkorlari ham ichuvchi va g‘arazgo‘y emas, balki tili bilan dili bir, obro‘li odamlar bo‘lishi lozim.
9.Imon sirini pokiza vijdonda saqlasinlar.
10.Bundaylarni avval sinovdan o‘tkazish kerak. Agar ular bekami-ko‘st bo‘lsalar, xizmatga qo‘yilsinlar.
11.Shuningdek, xotinlar ham g‘iybatchi bo‘lmay, balki og‘ir, o‘z haddini biluvchi, har narsada ishonchli bo‘lishi lozim.
12.Imonlilar jamoatining xizmatkorlari bir xotinli, bolalarini va o‘z uylarini yaxshi boshqaradigan odamlar bo‘lishi shart.
13.Zero xizmatlarini yaxshi bajarganlar o‘zlari uchun yuqori bir martaba va Iso Masihga bo‘lgan ishonchlarida buyuk g‘alaba qozonadilar.
14.Men yaqinda sening yoningga borishni umid qilib, ushbuni yozib qoldiraman.
15.Bordi-yu kechiksam, Xudoning xonadonida qanday harakat qilish lozim ekanligini sen bilishing kerak. Xudoning xonadoni – barhayot Xudoning ummati, haqiqat ustuni va poydevoridir.
16.E’tiqodimizning siri e’tiroz qilib bo‘lmaydigan darajada buyuk:     Masih vujudda zohir bo‘ldi,     Ruh tarafidan tasdiqlandi,     Malaklarga namoyon bo‘ldi,     Xalqlar ichra dong‘i chiqdi,     Jahonda e’tiqod topdi,     Samoga jamoli ila yuksaldi.

1 Timothy IV
1.Xudo Ruhi yaqqol aytyaptiki, oxirgi zamonlarda ba’zi odamlar imondan qaytadilar. Ular yo‘ldan ozdiruvchi ruhlarga, jin ta’limotiga quloq soladilar.
2.O‘z vijdonlarini go‘yo qizigan temir bilan dog‘lagan yolg‘onchilarning riyokorligiga qoyil qoladilar.
3.Ular uylanishni man etadilar va Xudo yaratgan har xil ovqatlardan tiyilishni buyuradilar. Holbuki, haqiqatni bilib olgan imonlilar shukrona qilib ovqat yeyishi kerak.
4.Chunki Xudo yaratgan har bir narsa yaxshidir. Agar shukrona bilan qabul qilinsa, hech bir narsa rad etilmasligi lozim.
5.Chunki u Xudoning kalomi va duo bilan muqaddas qilinadi.
6.Sen bu to‘g‘rida birodarlaringga o‘git-nasihat qilsang, Iso Masihning layoqatli xizmatkori bo‘lasan. Imonimizning ulug‘ aqida va ta’limotlarini o‘zlashtirib, bulardan ruhan oziqlanib borasan.
7.Safsataboz kampirlarga xos diyonatsiz afsonalardan yuz o‘gir. Xudojo‘ylik yo‘lida mashq qil.
8.Jismoniy mashqdan oz foyda bo‘ladi. Xudojo‘ylikdan esa juda katta foyda bo‘ladi, chunki uning evaziga hozirgi hamda kelajak hayotda mukofotlar bor.
9.Bu so‘z to‘g‘ri va har jihatdan qabul qilinishga loyiqdir.
10.Ana shu maqsadda biz mehnat qilamiz va zahmat chekamiz. Biz butun insonlarni, ayniqsa imonlilarni Qutqaruvchi barhayot Xudoga umid bog‘laganmiz.
11.Bu o‘gitlarni ta’kidlab o‘rgatgin.
12.Sening yoshligingni hech kim xor qilmasin. Sen so‘zda, yurish-turishda, muhabbatda, imonda, pok ruhda imonlilarga o‘rnak bo‘l.
13.Men kelgunimcha tilovat, nasihat va ta’lim bilan mashg‘ul bo‘l.
14.Payg‘ambar karomat qilib, oqsoqollar kengashi boshingga qo‘l qo‘yib duo qilishganda, sen maxsus ruhiy qobiliyatga ega bo‘lgansan. Bu qobiliyatingni ishga sol, yalqovlik qilma.
15.Hamma bu ishlar bilan shug‘ullan. Sening muvaffaqiyatingga hamma guvoh bo‘lishi uchun o‘zingni bu ishlarga butunlay bag‘ishla.
16.O‘zingga va ta’limotingga ehtiyot bo‘l, faoliyatingni astoydil davom ettir. Bu bilan o‘zingni ham, tinglovchilaringni ham qutqarasan.

1 Timothy V
1.Chol odamni koyima, lekin otangdek unga nasihat qil. Yoshlarga ukalaringdek,
2.kampirlarga onalar kabi, yosh ayollarga singillaringdek, butun pok ruh bilan nasihat qil.
3.Chindan kimsasiz qolgan tul xotinlarni hurmat qil.
4.Lekin tul xotinning bolalari yoki nabiralari bor bo‘lsa, ular eng avval o‘z oilasiga Xudo buyurganlarini bajo keltirishni o‘rgansinlar, kattalarni siylab ularga tegishli haqini bersinlar. Bu Xudoga maqbul bo‘ladi.
5.Chindan tul va yolg‘iz qolgan xotin Xudoga umid bog‘lab, kechayu kunduz uzluksiz toat-ibodat qiladi.
6.Lekin kayf-safo bilan yashagan tul xotin tirikligida ham o‘likdir.
7.Gunohkor bo‘lmasligi uchun tullarga bu o‘gitlarni uqtir.
8.Kim o‘z qavm-qarindoshlari, xususan oila a’zolari haqida g‘amxo‘rlik qilmasa, u imonni inkor etgan, imonsizdan ham battar hisoblanadi.
9.Tullar ro‘yxatiga yoziladigan beva ayol bitta erkakka tekkan bo‘lishi va oltmish yoshdan kam bo‘lmasligi shart.
10.Shuningdek, u yaxshilik qiluvchi deb nom chiqargan, bolalar tarbiyalagan, musofirlarni qabul qilgan, azizlarning oyoqlarini yuvgan, qayg‘u-alam chekuvchilarga yordam bergan hamda xayrli ishlarga astoydil berilgan bo‘lishi lozim.
11.Yosh tul xotinlarni ro‘yxatga qabul qilma. Chunki ularning nafsi Masihga xilof ravishda junbushga kelgandan keyin, erga tegishni orzu qilib qoladilar.
12.Shunda ular  Masihga bergan avvalgi va’dasini buzib, gunohkor bo‘ladilar.
13.Bundan tashqari uyma-uy kezib, sayoq yurishni ham o‘rganadilar. Va sayoq yuribgina qolmasdan, gap sotib, boshqalarning ishiga aralashib, lozim bo‘lmagan narsalarni gapiradilar.
14.Shu sababdan yosh tullar erga tegib bola tug‘ishi, ro‘zg‘or boshqarishini istayman, ular g‘animning bo‘hton qilishi uchun hech bir fursat bermasligi kerak.
15.Chunki allaqachon ba’zilari shaytonning gapiga quloq solib gumroh bo‘ldilar.
16.Agar bir imonlining tul qolgan qarindoshlari bor bo‘lsa, ularga o‘zi yordam bersin, imonlilar jamoatiga yuk bo‘lmasin. Imonlilar jamoati chindan kimsasiz bo‘lgan tul xotinlarga yordam bera olsin.
17.Imonlilar jamoatiga yaxshi boshchilik qilayotgan, xususan va’zxonlik va ta’lim berishda zahmat chekayotgan oqsoqollar ikki barobar hurmatga sazovor bo‘lsinlar.
18.Chunki Tavrotda: “G‘alla yanchayotgan ho‘kizning og‘zini to‘sma” va “Yumushchi o‘ziga yarasha ish haqiga munosibdir”, – deyilgan.
19.Ikki yoki uch guvoh bo‘lmasdan, hech bir oqsoqolga qo‘yilgan aybni qabul qilma.
20.Gunoh qilib yurganlarni esa hammaning oldida fosh qil, toki boshqalarning ham diliga qo‘rquv kirsin.
21.Xudo, Iso Masih va tanlangan farishtalar oldida seni qattiq ogohlantiraman: hech bir ishda yuz-xotirchilik va tarafkashlik qilmay, bu buyruqlarga rioya qil.
22.Xizmatga olish uchun hech kimning boshiga shoshilinch qo‘l qo‘yib duo qilma, boshqalarning gunohlariga sherik bo‘lma, o‘zingni pok saqla.
23.Bundan keyin faqatgina suv ichma, balki oshqozoning uchun, tez-tez yuz beradigan kasalliklaringning oldini olish uchun ozgina sharob ham ichgin.
24.Ba’zi odamlarning gunohlari ochiq-oshkor bo‘lib, hatto qiyomatdan oldin fosh bo‘lmoqda. Boshqalarning gunohlari esa keyinroq ma’lum bo‘ladi.
25.Shuningdek, xayrli ishlar ham oshkordir. Hanuz oshkor bo‘lmasa-da, pinhon qolishi mumkin emas.

1 Timothy VI
1.Qullik bo‘yinturug‘i ostida bo‘lganlar o‘z xo‘jayinlarini kamoli ehtiromga loyiq hisoblasinlar. Yana Xudoning ismi va ta’limoti haqoratga duchor bo‘lmasin.
2.Xo‘jayinlari imonli bo‘lgan qullar, “Endi bir-birimizga birodar bo‘lib qoldik”, deb xo‘jayinlariga iltifotsizlik qilmasinlar. Aksincha, yana ko‘proq tirishib xizmat qilsinlar. Chunki bu xayrli xizmatdan foyda ko‘radigan xo‘jayinlar sevikli imonlilardir. Bular haqida ta’lim ber va nasihat qil.
3.Agar kim o‘zgacha ta’limotni yoysa va Rabbimiz Iso Masihning haqiqiy kalomlariga asoslangan dinimiz ta’limotiga quloq solmasa,
4.u bosar-tusarini bilmay qolgan nodondir. Bunday odam bahslashish va masala talashish kasaliga yo‘liqqan, uning gaplari g‘ayirlik, janjal, bo‘hton va yolg‘on chaqiqlarga sabab bo‘ladi.
5.G‘alamis, fikri buzuq, haqiqatdan mahrum, din-diyonatni foyda manbayi deb hisoblovchi bunday odamlardan  o‘zingni chetga ol.
6.Haqiqatan ham, qanoatli kishi uchun xudojo‘ylikdan foyda juda katta.
7.Biz dunyoga hech narsa keltirmadik, undan hech narsa olib ketolmasligimiz ham aniq.
8.Yeyish uchun rizq-ro‘z va kiyish uchun kiyim bo‘lsa, shular bilan qanoat hosil qilaylik.
9.Boylikka intilganlar vasvasa tuzog‘iga ilinadilar, insonlarni baloyu halokatga yo‘liqtiruvchi ko‘p bema’ni va zararli havaslarga qurbon bo‘ladilar.
10.Har turli yomonlikning tomiri pulparastlikdir. Ba’zilar boylikka ruju qo‘yib, imondan qaytdilar va o‘zlarini ko‘pgina azoblarga duchor qildilar.
11.Ey Xudoning quli, sen bulardan o‘zingni chetga tort. Aksincha, solihlik, xudojo‘ylik, imon, sevgi, sabr-toqat va muloyimlikning payidan bo‘l.
12.Imon uchun bo‘lgan ulug‘ kurashda jon-jahding bilan harakat qil, abadiy hayotni qattiq ushlab tur. Xudo seni shuning uchun da’vat etgan, sen ulug‘ imonni ko‘p guvohlar oldida ochiq tan olgansan.
13.Iso Masih ham borliqqa hayot bag‘ishlagan Xudo va Po‘ntiy Pilatning oldida ulug‘ imonni ochiq tan olgan edi, Uning huzurida senga buyuraman:
14.Rabbimiz Iso Masih ko‘kdan tushib ko‘ringuncha, Xudo buyrug‘ini benuqson va beg‘ubor qo‘riqla.
15.Mana Xudo O‘zi xohlagan paytda Iso Masihni ulug‘vorlik bilan namoyon qiladi.     Xudo – yagona muborak Hokim, podshohlarning Podshohi, xo‘jayinlarning Xo‘jayini,
16.o‘lmaslikning yakka molikidir. U yaqinlashib bo‘lmaydigan nurda turadi, Uni hech bir inson ko‘rmagan hamda ko‘rishi mumkin emas. Unga abadiy shon-shuhrat va saltanat bo‘lsin! Omin.
17.Bu dunyoda boylik topgan odamlarga mag‘rurlanmaslikni va bevafo boylikka umid bog‘lamaslikni buyur. Zavq olishimiz uchun har narsani mo‘l-ko‘l ehson etgan barhayot Xudoga umid bog‘lasinlar.
18.Yaxshi ishlarga boy, xayrixoh, saxiy va hammaga ulfat bo‘lsinlar.
19.Kelajakda haqiqiy va mangu hayotga erishmoq uchun, o‘zlariga sog‘lom tayanch bo‘ladigan  ma’naviy xazina to‘plasinlar.
20.Ey Timo‘tiy, senga ishonib topshirilgan omonatni ehtiyot qil. Xudoga maqbul bo‘lmagan quruq gaplar va yolg‘ondan “bilim” deyilgan puch fikrlardan uzoqlash.
21.Ba’zilar bu fikrlarni tan olib, imondan adashdilar.     Xudoning inoyati senga yor bo‘lsin. Omin.

2 Timothy I
1.Iso Masih orqali ro‘yobga chiqqan hayot va’dasiga binoan, Xudoning irodasiga muvofiq, men, Pavlus, Iso Masihning havoriysi bo‘lib tayinlandim.
2.Sevimli o‘g‘lim Timo‘tiyga Otamiz Xudo va Rabbimiz Iso Masihdan inoyat, marhamat va tinchlik tilayman.
3.Men, ota-bobolarim kabi, Xudoga sof vijdon bilan xizmat qilaman. Unga kechayu kunduz shukrlar aytar ekanman, ibodatlarimda doim seni eslab turaman.
4.Sening ko‘z yoshlaring yodimda, yana diydoringga to‘yib ko‘nglim sevinchga to‘lsin, deb seni sog‘inib qoldim.
5.Men senda ko‘rgan samimiy imon hali ham esimda. Avvaldan buving Loida hamda onang Evnika qalblariga jo etgan o‘sha imon endi senda ham ravnaq topayotganiga aminman.
6.Shu sababdan, qo‘llarimni boshingga qo‘yishim natijasida sen Xudodan olgan ruhiy qobiliyatni alangalatib turishingni eslatmoqchiman.
7.Chunki Xudo bizga qo‘rqoqlik ruhini emas, balki kuch-quvvat, muhabbat va nafsni tiyish Ruhini bergan.
8.Shunday qilib, Rabbimiz Isoga guvohlik berishdan ham, Uning bandisi bo‘lgan mendan ham or qilma, balki biz Injil yo‘lida chekayotgan azoblarga Xudo bergan kuch-quvvat bilan to‘zim bergin.
9.Xudo bizlarni qutqardi va muqaddas bir da’vat bilan chaqirdi. Bunga biz savob ishlarimiz tufayli erishmadik. Aksincha, Xudo O‘z xohishi bilan azaliy vaqtlardanoq Iso Masih orqali bizga inoyat qilishga qaror qilgan edi.
10.Bu inoyat endi Xaloskorimiz Iso Masihning olamga kelishi bilan ochiq namoyon bo‘ldi. Injil Xushxabari shundan iboratki, Iso Masih o‘limni yo‘qqa chiqardi, hayot va o‘lmaslikni esa oydinlikka chiqardi.
11.Men esa bu Xushxabarni turli xalqlarga yetkazuvchi voiz, havoriy va muallim bo‘lib tayinlandim.
12.Shu sababdan ham bu azoblarni tortyapman. Lekin men bundan or qilmayman, chunki Kimga e’tiqod qilganimni bilaman va aminmanki, Uning menga topshirgan omonatini mahshar kuniga qadar O‘zi saqlashga qodir.
13.Sen mendan eshitgan sog‘lom ta’limotdan namuna olib, Iso Masihning sadoqati va muhabbati bilan yo‘l tutgin.
14.Senga topshirilgan ulug‘ omonatni ichimizda yashovchi Muqaddas Ruh yordamida saqlagin.
15.Asiya viloyatidagilarning hammasi, shu jumladan, Figel bilan Hermogen mendan yuz o‘girganlarini bilasan.
16.Rabbimiz Onisiforning uyiga marhamat ehson etsin. Chunki u zanjirbandligimdan uyalmay, bir necha marta kelib mening ko‘nglimni ko‘tardi.
17.U Rimga borib, katta harakat bilan meni axtarib topdi.
18.Mahshar kunida Xudovanddan marhamat topishini Rabbimiz Masih unga ato qilsin. Efes shahrida u menga naqadar xizmat qilganini o‘zing yaxshi bilasan.

2 Timothy II
1.Sen esa, ey o‘g‘lim, Iso Masihdan topgan inoyat bilan kuchga to‘lgin.
2.Ko‘p shohidlar huzurida sen mendan nima eshitgan bo‘lsang, boshqalarga ham ta’lim berishga qobiliyatli, ishonchli odamlarga topshirgin.
3.Iso Masihning yaxshi bir askari kabi taqdiringdagi azoblarga dosh bergin.
4.Harbiy xizmatdagi askar, qo‘mondonimni mamnun qilay, deb tirikchilik ishlari bilan band bo‘lmaydi.
5.Shuningdek, musobaqada qatnashgan kishi, agar qoidaga rioya qilib o‘zib ketmasa, g‘alaba tojini kiymaydi.
6.Mehnatkash dehqon esa hosildan birinchi bo‘lib ulush olishi kerak.
7.Aytganlarimni yaxshi o‘ylab ko‘r. Rabbimning O‘zi hamma narsani senga tushuntiradi.
8.Men targ‘ib qilayotgan Xushxabarning mohiyatini esda tut: Dovud zoti-nomidan bo‘lgan Iso Masih o‘lib tirildi!
9.Ana bu Xushxabar uchun men xuddi jinoyatchi kabi zanjirlarga bog‘lanib, azob chekyapman. Ammo Xudoning kalomi zanjirband emas!
10.Shu sababdan hamda Xudo tanlagan kishilar sababli men hamma narsaga sabr-toqat bilan chidayapman, toki ularning o‘zi ham Iso Masih bergan najotdan foydalanib, abadiy ulug‘vorlikka erishsinlar.
11.Bu so‘z barqarordir:     Agar U bilan birga o‘lgan bo‘lsak,     U bilan birga ham yashaymiz.
12.Agar sabr-toqat qilsak,     U bilan birga davr suramiz.     Agar biz Uni inkor etsak,     U ham bizni inkor etadi.
13.Agar biz sadoqatsizlik qilsak,     U yana sodiq qoladi,     Chunki O‘zini O‘zi inkor eta olmaydi.
14.Bu narsalarni eslatib tur, quruq bahs-tortishuvlardan qochishni Rabbimiz nomidan hammaga qattiq tayinla. Bunday bahslar tinglovchilarni aynitishdan boshqa narsaga yaramaydi.
15.Sen esa haqiqat kalomini adashtirmay, to‘g‘rilik bilan o‘qit, o‘zingni Xudoga maqbul, halol bir ishchi sifatida ko‘rsatishga g‘ayrat qil.
16.Xudoga ma’qul bo‘lmagan quruq gaplardan qoch. Bu gaplarga berilganlar borgan sari xudobezor bo‘ladilar.
17.Ularning gaplari maraz kabi yoyiladi. Mana, Imeney va Filit ham shunday odamlar jumlasidan-ku.
18.Tirilishimiz allaqachon sodir bo‘ldi deb, ular haqiqat yo‘lidan adashib, ba’zilarning imonini xarob qilmoqdalar.
19.Har holda, Xudo asos solgan poydevor mustahkam turibdi va quyidagi oyatlarning tasdig‘iga ham ega: “Xudovand O‘zinikilarni biladi” va “Xudovand nomini tilga olgan har bir odam yomonlikdan uzoq tursin”.
20.Katta bir uyda nafaqat oltin va kumush idishlar, balki yog‘och va sopol idishlar ham bor; ularning ba’zisi sharafli, ba’zisi esa sharafsiz ish uchun qo‘llanadi.
21.Kimki bu yomonliklardan o‘zini poklasa, Egasi uchun foydali, har bir yaxshi ishga yaroqli, sharafli va muqaddas idish bo‘ladi.
22.Yoshlik ehtiroslaridan qoch. Sof qalbdan Rabbimiz Iso ismini chaqirgan hamma odamlar bilan birga solihlik, imon, sevgi va tinchlik payidan bo‘lgin.
23.Ahmoqona va johilona bahslardan uzoqlash. Bular faqat janjalga sabab bo‘lishini bilasan.
24.Xudoning quli janjalkash bo‘lmasligi kerak. Aksincha, u hamma bilan muloyim, o‘rgatishga tayyor, sabr-toqatli bo‘lsin,
25.o‘ziga qarshi turganlarga yumshoqlik bilan yo‘l-yo‘riq bersin. Balki Xudo bunday kishilarning tavba qilishlariga biron yo‘l ochib qolar, ular esa haqiqatni bilib,
26.yana o‘ziga kelib, iblisning tuzog‘idan qutulib qolarlar. Chunki iblis ularni asir qilib, o‘z irodasini o‘tkazishga majbur qilgan.

2 Timothy III
1.Shuni bilginki, oxirgi kunlarda og‘ir vaqtlar keladi.
2.U paytda odamlar nafs bandasi, pulparast, maqtanchoq, kibrli, kofir, ota-onaga itoatsiz, nonko‘r, xudobexabar,
3.shafqatsiz, murosasiz, g‘iybatchi, nafsini tiya olmaydigan, insonlik va yaxshilik dushmani,
4.xoin, bemulohaza, mag‘rur bo‘ladilar. Xudodan ko‘ra aysh-ishratni ko‘proq sevadilar.
5.O‘zlarini xudojo‘y ko‘rsatib, ilohiy qudratni esa inkor etadilar. Bunday odamlardan uzoqlash.
6.Ular gunohlarga botgan, turli hirsu havaslarga berilgan juvonlarning uy-joylariga suqilib kiradilar va ularning dilini ovlaydilar.
7.Bu juvonlar har doim o‘qib turib, haqiqatni aslo uqa olmaydilar.
8.Yanniy bilan Yambriy Muso payg‘ambarga qanday qarshi turgan bo‘lsalar, bu odamlar ham haqiqatga xuddi shunday qarshi turadilar. Ular fikri buzuq, imonda tajribasiz odamlardir.
9.Ammo ular yana muvaffaqiyat qozona olmaydilar; chunki Yanniy va Yambriyning aqlsizligi ma’lum bo‘lganidek, bularning ham aqlsizligi hammaga ma’lum bo‘ladi.
10.Sen esa menga ergashding, ta’limotim, turmush tarzim, murod-maqsadim, imon, sevgi va sabr-toqatimdan namuna olding.
11.Boshimga kelgan quvg‘inlarni – Antioxiya, Ikoniya va Listra shaharlarida chekkan azoblarimni eshitding. Qanday quvg‘inlarga sabr-toqat qildim! Rabbim meni hammasidan qutqardi.
12.Iso Masih yo‘lida diyonatli yashamoqchi bo‘lgan odamlarning hammasi ham quvg‘inga duchor bo‘ladilar.
13.Yomon va firibgar odamlar esa boshqalarni aldabgina qolmasdan, o‘zlarini o‘zlari ham aldab, tobora razillashib boradilar.
14.Sen esa olgan ta’liming va senga topshirilgan omonatga sodiq qol, chunki bu ta’limni kimdan olganingni bilasan.
15.Sen bolaligingdanoq Muqaddas Yozuvlarni o‘rgangansan. Bu yozuvlar seni Iso Masihga ishonish orqali dono qilmoq va najot yo‘lini ko‘rsatmoqqa qodir.
16.Har bir Muqaddas Yozuv ilohiy ilhom bilan yozilgan bo‘lib, ta’lim berish, dalolat qilish, tuzatish, solihlik yo‘lida tarbiya berish uchun foydalidir.
17.Shu yo‘sin Xudoning quli komil va har qanday yaxshi ishga qobil bo‘ladi.

2 Timothy IV
1.Xudoning huzurida hamda tirigu o‘liklarni hukm qilajak, ko‘kdan tushib, O‘z saltanatini joriy qilajak Iso Masih huzurida senga qat’iy buyuraman:
2.Xudo kalomini va’z qil, hozir buning vaqtimi, vaqti emasmi, demay, doim gapirishga tayyor bo‘l. Butun sabr-toqat bilan ta’lim berib, odamlarni mulzam qil, ularga ta’nayu nasihat qil.
3.Chunki shunday vaqt keladiki, odamlar sog‘lom ta’limotga chidash bermaydilar, natijada o‘z orzulariga mos muallimlar to‘playdilar. Bu muallimlar o‘shanday odamlarning quloqlariga yoqadigan so‘zlar aytadilar.
4.Ular quloqlarini haqiqat kalomidan berkitib, afsonalarga buriladilar.
5.Ammo sen hamma narsada hushyor tur, azoblarga sabr-toqat qil, Injil voizligingni bajo keltir, xizmatingni sidqidildan ijro etgin.
6.Mening qonim endi qurbonlik sharobi kabi to‘kilmoqda, dunyodan o‘tishimga sal qoldi.
7.Ulug‘ kurashda astoydil kurashdim, umr dovonini oshib bo‘ldim, imonni saqladim.
8.Bundan keyin solihlik toji men uchun tayyor turibdi. Odil hukm qiluvchi Rabbim Iso ko‘kdan tushib zohir bo‘ladigan kunda u tojni menga beradi, va faqat menga emas, balki u kunni mushtoqlik bilan kutayotganlarning hammasiga ham beradi.
9.Mening oldimga tezroq kelishga harakat qil.
10.Chunki Dimas bu dunyoni sevib qolib, meni tark etdi, Salonika shahriga ketdi. Kriskiy Galatiyaga, Titus Dalmatiyaga ketdi.
11.Yonimda yolg‘iz Luqo bor. Markni o‘zing bilan birga olib kel, u menga xizmat uchun kerak.
12.Tixikni Efes shahriga yubordim.
13.Kelayotganingda Troas shahrida Karpning yonida men qoldirib ketgan plashchni va kitoblarni, ayniqsa pergament kitoblarni ham olib kel.
14.Misgar Iskandar menga ko‘p yomonlik qildi. Rabbim unga qilmishlariga yarasha jazosini beradi.
15.Sen ham undan ehtiyot bo‘l, chunki u bizning kalomlarimizga qattiq qarshilik ko‘rsatdi.
16.O‘zimni birinchi marta himoya qilganimda, hech kim mening tarafimni olmadi, aksincha, hamma meni tashlab ketdi. Bu u odamlar uchun gunoh hisoblanmasin.
17.Lekin Rabbim yonimda turib meni yoqladi. Men orqali Xushxabar tugal targ‘ib qilinishi va barcha xalqlarga ham yetib borishi uchun, U mening qudratimni oshirdi, arslon og‘zidan qutqardi.
18.Rabbim meni har qanday yomon ishlardan xalos qiladi va O‘zining samoviy Podshohligiga sog‘-salomat kirgizadi. Unga abadulabad shon-sharaflar bo‘lsin! Omin.
19.Priskilla bilan Akilga va Onisiforning xonadoniga salom aytib qo‘y.
20.Yerast Korinf shahrida qoldi. Trofimni esa kasal holda Milit shahrida qoldirib ketdim.
21.Qish boshlanishidan oldin kelishga harakat qil. Evvul, Pud, Lin, Klavdiya va butun birodarlar senga salom yo‘llayaptilar.
22.Rabbimiz Iso Masih sening ruhingga yor bo‘lsin. Uning inoyati hammangizga yor bo‘lsin. Omin.

Titus I
1.Xudo tanlagan kishilarning imonli bo‘lishlari va haqiqiy diyonatni uqib olishlari uchun xizmat qilayotgan Xudoning quli va Iso Masihning havoriysi, Pavlusdan – salom!
2.Bizning imonimiz abadiy hayotga umidvorlikdan iboratdir. Yolg‘on gapirmaydigan Xudo bu umid haqida azaliy vaqtlardanoq va’da bergan edi,
3.hozir esa, O‘zi xohlagan paytda, kalomini ro‘yobga chiqardi. Men bo‘lsam, bu kalomni e’lon qilish uchun Qutqaruvchimiz Xudodan vakolat oldim.
4.Umumiy imonimiz asosida haqiqiy farzandim bo‘lgan Titusga Otamiz Xudodan va Qutqaruvchimiz Iso Masihdan mehr-shafqat va tinchlik tilayman.
5.Senga buyurganimdek, qolgan ishlarni bitir, har bir shahardagi imonlilar jamoati ustidan oqsoqollar tayin qil. Mana shuning uchun seni Krit orolida qoldirdim.
6.Sen tayin qiladigan odam beayb, yakka xotinli, bolalari esa imonli va shaloqlik yoki itoatsizlik aybidan xoli bo‘lsin.
7.Chunki imonlilar jamoatining noziri Xudo xonadonini boshqaruvchi sifatida benuqson bo‘lishi kerak. O‘zboshimcha, g‘azabli, sharobga moyil, tajang, g‘arazgo‘y bo‘lmasin.
8.Aksincha mehmondo‘st, xayrixoh, vazmin, odil, pok ko‘ngilli va nafsini tiyadigan odam bo‘lsin.
9.Sog‘lom ta’limot bilan nasihat qilishga hamda qarshilik qiluvchilarning adabini berishga iqtidorli, haqiqat kalomiga o‘rgatilgan va unga qattiq rioya qiladigan kishi bo‘lishi lozim.
10.Xususan sunnatlilar orasida o‘zbilarmon, quruq gap sotuvchi aldamchilar ko‘p.
11.Ularning og‘zini to‘sish kerak. Ular jirkanch manfaat yo‘lida lozim bo‘lmagan narsalarni o‘rgatib, butun oilalarni buzib ketmoqdalar.
12.Mana, ulardan chiqqan bir shoir: “Kritiylar doimo yolg‘onchi, zolim yirtqichlar, yeb-to‘ymas tanballardir”, deb aytgan edi.
13.Bu gap to‘g‘ri. Ular sog‘lom imonni topsin va buning uchun sen ularni qat’iy ogohlantirib qo‘y.
14.Ular yana yahudiylarning afsonalariga va haqiqatdan yuz o‘girgan odamlarning gaplariga quloq solmasinlar.
15.Pok odamlar uchun hamma narsa pok bo‘lur. Nopoku imonsizlar uchun hech bir pok narsa yo‘q. Chunki ularning aqli ham, vijdoni ham nopoklashib ketgan.
16.Xudoni tan olamiz, deydilar-u, o‘z qilmishlari bilan Uni inkor etadilar. Ular har qanday xayrli ishga yaramas, bo‘yin egmas, iflos odamlardir.

Titus II
1.Senga kelsak, sog‘lom ta’limot asosida nasihat qil.
2.Chollar o‘z haddini biluvchi, hushyor, vazmin, sog‘lom imonli, mehr-muhabbatli va sabr-toqatli bo‘lsinlar.
3.Shuningdek, kampirlar ham g‘iybat va mayxo‘rlikka ruju qo‘ymay, balki muqaddaslikka muvofiq, har qanday xayrli ishda ibrat bo‘lib turmush kechirsinlar.
4.Kampirlar yosh xotinlarga ham ta’lim-tarbiya bersinlar.
5.Xudoning kalomi qoralanmasligi uchun, ular o‘z erlari va bolalarini sevadigan, ro‘zg‘orga jonkuyar, vazmin, iffatli, xushfe’l, erlariga bo‘ysunadigan bo‘lsinlar.
6.Shuningdek, yigitlarni ham bosiq bo‘lishga undagin.
7.Har bir xayrli ishda ularga o‘rnak bo‘l. Ta’lim vaqtida xolis va jiddiy bo‘lib gapir.
8.So‘zlaring aniq va hech shubhasiz bo‘lsin, toki raqiblaring biz haqimizda yomon so‘z aytolmay, uyatga qolsinlar.
9.Qullarga shunday nasihat qilki, o‘z xo‘jayinlariga itoat etsinlar, ularni har jihatdan mamnun qilsinlar, terslik qilmasinlar.
10.O‘g‘rilik qilmasinlar, balki ochiq ko‘ngil bilan muomala qilib, har narsada Qutqaruvchimiz Xudoning ta’limotini sharaflasinlar.
11.Chunki Qutqaruvchimiz Xudoning inoyati butun odamlarga yaqqol oshkor bo‘ldi.
12.Bu inoyat esa shuni o‘rgatadiki, biz diyonatsizlik va dunyoviy orzu-ehtiroslarni rad etishimiz kerak, bu dunyoda Xudodan qo‘rqib, vazminlik va taqvodorlik bilan hayot kechirishimiz lozim.
13.Shu orada buyuk Xudo va Qutqaruvchimiz Iso Masihning ulug‘vorlik bilan osmondan tushib zohir bo‘lishiga va muborak umidimiz amalga oshishiga ko‘z tikib yuribmiz.
14.Masih bizni har qanday gunohli ishlardan qutqarish uchun, faqat O‘ziga tegishli bo‘lgan, xayrli ishlarga g‘ayratli, pok bir ummat yaratish uchun O‘zini biz uchun fido qildi.
15.Bularni butun bir salohiyat bilan gapir, nasihat qil, oshkor qil. Hech kim seni kamsitmasin.

Titus III
1.Sen imonlilarga shuni eslatib turginki, ular hukmron hokimiyatga to‘la itoatkorlik bilan bo‘ysunsin, har bir xayrli ishga tayyor bo‘lishsin.
2.Hech kimni yomonlamasinlar. Urushqoq bo‘lmay, barcha insonlarga yuvoshlik va muloyimlik bilan muomala qilsinlar.
3.Chunki bir vaqtlar bizlar ham fahmsiz, itoatsiz, adashgan odamlar edik, har xil ehtiros va zavqlarga qul edik, gina-kudurat va baxillikka to‘lgan, bir-birimizdan nafratlanadigan razil odamlar edik.
4.Ammo Qutqaruvchimiz Xudo O‘zining iltifot va insonparvarligini ochiq ko‘rsatdi.
5.Xudo bizning qilgan savobli ishlarimiz tufayli emas, balki O‘zining rahm-shafqati tufayli bizni qutqardi, gunohlarimizni yuvib, bizni yangidan tug‘iltirdi, Muqaddas Ruh orqali bizga yangi hayot ato etdi.
6.Qutqaruvchimiz Iso Masih sharofati bilan Xudo bizning ustimizga mo‘l-ko‘l Muqaddas Ruh yog‘dirdi.
7.Xudo inoyat qilib, bizni oqladi va abadiy hayotga umidvorlik bilan qaragan merosxo‘r ham qildi.
8.Bu so‘z barqarordir. Xudoga ishonganlar xayrli ishlarga astoydil bel bog‘lashi uchun, bu gaplarni ta’kidlab uqtirishingni istayman. Bunday xatti-harakat insonlarga ma’qul va foydalidir.
9.Lekin bema’ni bahslar, shajaralar, Tavrot qonun-qoidalari haqida boradigan janjalu muzokaralardan qoch; bular foydasiz va behudadir.
10.Bid’atchi odam bir-ikki ogohlantirishdan so‘ng haqiqatga tushunmasa, u bilan aloqani uz.
11.O‘zing bilasanki, bunday buzuq odam kundan-kunga gunohiga gunoh qo‘shib, o‘zini o‘zi mahkum etadi.
12.Artemas yoki Tixikni sening yoningga yuborganimdan keyin, Nikopol shahriga, mening oldimga kelishga harakat qil. Chunki men qishni shu yerda o‘tkazishga qaror qildim.
13.Qonunshunos Zinas va Apollosni yo‘lga otlantirayotganingda, ularning kam-ko‘stsiz jo‘nashlariga e’tibor qil.
14.Bizning odamlarimiz ham samarasiz kun kechirmasdan, zaruriy ehtiyojlarini qondirish uchun yaxshi ishlar qilishni o‘rgansinlar.
15.Mening yonimdagilarning hammasi senga salom yo‘llayaptilar. Bizni sevadigan imondoshlarga salom aytgin. Xudoning inoyati hammangizga yor bo‘lsin. Omin.

Philemon I
1.Men, Iso Masih uchun bandi bo‘lgan Pavlus hamda ukamiz Timo‘tiydan sevikli hamkorimiz Filimo‘nga salom!
2.Singlimiz Affiya bilan safdoshimiz Arxippga, shuningdek, xonadoningda yig‘ilib turadigan imonlilarning hammasiga salom yo‘llaymiz.
3.Otamiz Xudodan va Rabbimiz Iso Masihdan sizlarga inoyat va tinchlik bo‘lsin.
4.Men duolarimda har doim seni eslab, Xudoyimga shukur qilaman.
5.Chunki Rabbimiz Isoga bo‘lgan imoning va barcha ahli mo‘minga bo‘lgan muhabbating haqida eshitib turaman.
6.Sening imon yo‘lida qilayotgan faoliyating ta’sirchan bo‘lgay, Masihdan bizga nasib bo‘ladigan butun xayr-barakani bilib olgaysan.
7.Sening mehr-muhabbating menga katta sevinch va tasalli berdi. Birodarim, sen tufayli ahli mo‘minning ko‘ngli tinch.
8.Mayli, shunday bo‘lsa ham, Masih nomidan senga buyruq berishga to‘la vakolatim borligini aytsam bo‘ladi.
9.Buning o‘rniga men, mo‘ysafid Pavlus, endi Iso Masih uchun bandi, mehribonlik bilan sendan iltimos qilaman.
10.Men mahbusligimda ko‘rgan o‘g‘lim O‘nisim haqida sendan iltimos qilmoqchiman.
11.O‘nisim bir vaqtlar senga foydasiz edi, endi esa senga ham, menga ham foydalidir. Men uni senga qaytarib yuboryapman.
12.Uni, ya’ni o‘zimning jon-dilimni, yaxshi qabul qil!
13.Men Injil uchun qamoqda yotibman, shuning uchun O‘nisimni o‘z oldimda olib qolib, sening o‘rningda menga xizmat qilishini istar edim.
14.Ammo sening roziligingsiz hech bir ish qilishni xohlamadim. Chunki sening qiladigan iltifoting majburiyat yuzasidan bo‘lmay, balki ixtiyoriy bo‘lishini istadim.
15.Nahotki sen umrbod qabul qilishing uchun O‘nisim sendan vaqtinchalik ayrilgan bo‘lsa?
16.Sen uni endi qul kabi emas, balki quldan yuqori, sevikli uka sifatida qabul qil. Men uni juda yaxshi ko‘raman. Sen esa uni ham odam bolasi sifatida, ham Rabbimizning bolasi sifatida yana ko‘proq sevishing shubhasiz.
17.Agar sen meni safdoshing bilsang, O‘nisimni meni qabul qilganday qabul qil.
18.Agarda u seni biror narsada xafa qilgan bo‘lsa yoki sendan qarzdor bo‘lgan bo‘lsa, buni mening zimmamga yukla.
19.Men, Pavlus, buni o‘z qo‘lim bilan yozyapman: men to‘layman. Axir, senga o‘z hayoting bilan mendan qarzdor ekanligingni aytayotganim yo‘q!
20.Ha, birodarim, Rabbimiz haqi sendan bir foydalanay! Masih haqi ko‘nglimni tinchitgin!
21.Sen mening so‘zlarimga quloq solib, aytganlarimni qilasan, ha, bundan ham ko‘proq qilasan, deb ishonib, bularni yozdim.
22.Bundan tashqari, menga bir turar joy ham tayyorla. Chunki Xudo ibodatlaringizni eshitib, meni yana sizlarning oldingizga qaytarishiga umid qilaman.
23.Men bilan birga Iso Masih uchun mahbus bo‘lgan Epafras, hamkorlarim Mark, Aristarx, Dimas, Luqo senga salom yo‘llayaptilar.
24.Rabbimiz Iso Masihning inoyati sizlarning ruhingizga yor bo‘lsin. Omin.

Hebrews I
1.Xudo qadimda bir necha marta va turli tarzda payg‘ambarlar orqali ota-bobolarimizga gapirgan edi.
2.Oxirgi kunlarda esa U bizga O‘z O‘g‘li orqali gapirdi. Xudo koinotni O‘g‘li orqali yaratgan va Uni borliqning vorisi qilib tayin etgan.
3.O‘g‘il – Xudo ulug‘vorligining in’ikosi, Xudo borlig‘ining aniq suratidir. U O‘zining qudratli kalomi bilan koinotni asraydi. Gunohlarimiz yuvilishi uchun imkon yaratgandan so‘ng, U samoda Hazrati Oliyning o‘ng tomonida o‘tirdi.
4.Iso farishtalardan g‘oyat oliy martabaga yuksalgani uchun, ulardan juda ulug‘roq bir nomga ham ega bo‘ldi.
5.Farishtalarning qay biriga qachon Xudo:     “Sen Mening O‘g‘limsan,     Seni bugun tavallud ettirdim”,yoxud:     “Men Unga Ota bo‘laman     Va U Menga O‘g‘il bo‘ladi”,– degan edi?
6.Xudo To‘ng‘ichimni yer yuziga yuboray, deb yana shunday degan:     “Xudoning butun farishtalari     Unga sajda qilsinlar”.
7.Farishtalar haqida:     “U O‘z malaklarini shamollarga aylantirib,     Xizmatkorlarini o‘t alangasi qiladi”,– deyilgan bo‘lsa,
8.O‘g‘ilga esa bunday deyilgan:     “Ey Xudo,     Sening taxting doimiy va abadiydir,     Podsholiging hassasi – haqqoniyat hassasi.
9.Sen adolatni sevib,     Qonunsizlikdan nafratlanasan.     Shuning uchun Xudo, Sening Xudoying,     Tengdoshlaringdan ko‘ra ko‘proq     Sening boshingga xurramlik moyi surtdi”.
10.Yana shunday deyilgan:     “Yo Rabbiy,     Sen yerni azaldan bunyod etgansan,     Osmon esa Sening qo‘llaring ijodi.
11.Ular yo‘q bo‘lib ketar,     Biroq Sen turaverasan.     Hammasi kiyimdek nurab ketar,
12.Bamisli libosday o‘rab qo‘yasan ularni,     Joma singari almashtiriladi.     Ammo Sen ayni O‘shaning O‘zisan,     Sening yillaring tamom bo‘lmas”.
13.Nahotki Xudo qachondir biron farishtaga:     “Yovlaringni oyoqlaring ostiga yiqitmagunimcha,     Sen Mening o‘ng tomonimda o‘tirib tur!” – degan bo‘lsa?!
14.Axir, farishtalarning hammasi ham najot vorislariga xizmat qilish uchun yuborilgan xizmatchi ruhlardir.

Hebrews II
1.Demak, biz eshitganlarimizdan qaytmaslik uchun bularga juda ko‘p diqqat qilishimiz kerak.
2.Farishtalar orqali aytilgan kalom u vaqtdayoq har turli jinoyat va itoatsizlik qilganni qat’iy suratda jazolar edi.
3.Shunday ekan, dastavval Rabbimiz Iso bildirgan, so‘ngra shohidlari tomonidan tasdiqlangan najot xabariga biz e’tiborsizlik qilsak, jazodan qanday qochib qutulamiz?
4.Xudo O‘z shohidlariga ajoyibotlar, mo‘jizalar va har turli qudratli ishlar ko‘rsatdi, O‘z xohish-irodasiga ko‘ra Muqaddas Ruhning in’omlarini ularga ulashib, ularning shahodatlariga O‘zining tasdig‘ini qo‘shib berdi.
5.Biz gapirayotgan kelajak dunyoga kelsak, Xudo uni farishtalarga tobe qilmadi.
6.Bir oyatda shunday ta’kidlangan:     “Inson qadri nedirki, Sen uni yodlagaysan?     Odam o‘g‘li nedirki, Sen uni ardoqlaysan?
7.Sen uni malaklardan andak past qilding,     Izzatu jamol tojini unga kiydirding.     O‘z yaratganlaring ustidan unga saltanat berding,
8.Bor mavjudotni uning oyoqlari ostiga qo‘yding”.     Xudo borliqni odamning oyoqlari ostiga qo‘ygan bo‘lsa, demak, unga tobe bo‘lmagan biror narsa qoldirmadi. Vaholanki, biz insonga hanuz hamma narsalar tobe ekanligini ko‘rmayapmiz.
9.Biroq Isoni esa farishtalardan biroz past qilinib, o‘lim azob-uqubati chekkanidan so‘ng, izzatu jamol toji kiydirilgan holda ko‘ryapmiz. Uning hamma inson uchun o‘limga duchor bo‘lishi Xudoning inoyatli xohishi edi.
10.Hamma narsa Xudo uchun va Xudo orqali bor bo‘lgan. Xudo ko‘p o‘g‘illarni ulug‘likka erishtirmoqchi bo‘lib, ularning najot Asoschisi – Isoni ham azob-uqubatlar orqali kamolga erishtirishni munosib ko‘rdi.
11.Chunki ham muqaddaslik baxsh etuvchi Iso, ham muqaddaslik qabul qiluvchi imonlilar hammasi bir Otadandir. Bu sababdan Iso ularni birodarlarim deb chaqirishdan or qilmaydi,  Zaburda aytganidek:
12.“Sening ismingni birodarlarimga e’lon etgayman,     Jamoat ichra Senga hamdu sanolar ayturman”.
13.Payg‘ambar oyatida Iso haqida yana shunday deyilgan:     “Men Xudoga tavakkal qilurman”,va davomida:     “Mana, Men va Xudo Menga bergan bolalar!”
14.Bolalar et va qondan iborat bo‘lganlari uchun, Iso O‘zi ham ularga tenglashib, xuddi shunday vujudga ega bo‘ldi, toki o‘lim bilan dahshat sochuvchi iblisni O‘z o‘limi orqali yo‘q qilsin
15.va umr bo‘yi o‘lim qo‘rquviga qul bo‘lgan odamzod bolalarini ozod qilsin.
16.Har holda Iso farishtalarga emas, balki Ibrohim nasliga yordam beradi.
17.Shuning uchun U har jihatdan birodarlariga o‘xshab qolishi kerak edi, xalqning gunohlari uchun Xudo huzurida tavajjuh qila oladigan marhamatli va sodiq Oliy ruhoniy bo‘lmog‘i lozim edi.
18.O‘zi sinovdan o‘tib azob chekkani uchun, sinovdan o‘tayotganlarga madad bera oladi.

Hebrews III
1.Shunday ekan, ey, samoviy da’vatdan bahramand bo‘lgan muqaddas birodarlarim, imonimizning Elchisi – Oliy ruhoniyimiz Isoga qaranglar!
2.Muso payg‘ambar butun Xudoning xonadoniga sodiq qolgani kabi, Iso Masih ham Uni tayin etgan Xudoga sodiq qoldi.
3.Imoratning me’mori imoratning o‘zidan ko‘proq hurmat ko‘radi. Xuddi shunday, Iso Masih Muso payg‘ambardan ko‘proq ulug‘vorlikka loyiq hisoblandi.
4.Har bir uyning quruvchisi boru, ammo aslida hammaning binokori – Xudo.
5.Muso payg‘ambar butun Xudo xonadonidan mas’ul sodiq xizmatkor sifatida Xudoning kelajakda aytadigan kalomlariga zamin hozirladi, xolos.
6.Masih esa Xudo xonadonini O‘g‘il kabi boshqaradi. Agar biz jasoratimizni va ulug‘ umidimizni oxirigacha mahkam tutsak, biz Uning xonadonimiz.
7.Mana, Muqaddas Ruh nima deyapti:     “Agar bugun Xudoning ovozini eshitsangiz,
8.Cho‘lda, isyon va g‘azab kunida bo‘lganidek,     Yana yuragingizni tosh qilmanglar!
9.U yerda otalaringiz Meni sinov qildilar,     Qirq yil ishlarimni ko‘rgan bo‘lsalar ham,     Meni imtihon qildilar.
10.Shuning uchun bu nasldan bezor bo‘lib dedim:     Bular doim dilidan adashgan bir qavmdir,     Mening yo‘llarimga rioya qilmaydilar.
11.Men g‘azablanib, ont ichdimki:     Ular Mening farog‘atimga kirmaslar”.
12.Ey birodarlar, hech biringizda barhayot Xudodan qaytgan yomon, imonsiz bir yurak bo‘lmasligiga diqqat etinglar.
13.Hech kim gunohning aldovi bilan yuragini tosh qilmasin; “bugun” deyilguncha, bir-biringizga har kuni nasihat qilib turinglar.
14.Agar biz avvalgi e’tiqodimizni oxirigacha mahkam tutsak, Masihga sherik hisoblanamiz.
15.Yuqorida deyilgani kabi:     “Agar bugun Uning ovozini eshitsangiz,     Isyonu G‘azab kunida bo‘lganidek,     Yuragingizni tosh qilmanglar!”
16.O‘shanda Xudoning ovozini eshitib, isyon qilganlar kim edi? Muso payg‘ambar sharofati bilan Misrdan chiqqanlarning hammasi emasmidi?
17.Xudo qirq yil kimdan bezor bo‘ldi? Gunoh qiluvchilardan emasmi? Mana, ularning jasadlari cho‘lda parokanda bo‘ldi.
18.Xudo: “Ular Mening farog‘atimga kirmaydi”, deb kimlar haqida qasam ichgan edi? Bo‘ysunmaganlar haqida emasmi?
19.Ko‘ryapmizki, ular imonsiz bo‘lgani uchun farog‘at diyoriga kira olmadilar.

Hebrews IV
1.Xudoning farog‘at diyoriga kirish haqidagi ilohiy va’da hali ham mavjud ekan, mabodo sizlardan biror kishi fursatni qo‘ldan bermasin, deb xavotirlanamiz.
2.Chunki o‘tmishdoshlar kabi bizlar ham Xushxabarni oldik. Ammo ular eshitgan so‘zlarini imon bilan qabul qilmagani uchun foydasi bo‘lmadi.
3.Faqat biz, imonlilar, u farog‘at diyoriga kiramiz.     Xudo:     “G‘azablanganimda ont ichdimki,     Ular Mening farog‘atimga kirmaslar”,– deb aytgan. Holbuki, dunyo yaratilgandanoq Xudo taqdir etgan hamma ishlar tamom bo‘lib turibdi.
4.Yaratilishning yetti kuni haqida bir oyatda bunday deyilgan:     “Xudo yettinchi kunda qilgan barcha ishlaridan forig‘ bo‘ldi”.
5.Ammo boyagi oyatda:     “Ular Mening farog‘atimga kirmas”,– deb ta’kidlangan.
6.Bundan anglashiladiki, dastavval Xushxabarni eshitganlar itoatsizligi uchun farog‘at diyoriga kirmagan bo‘lsa-da, yana ba’zi kishilarga kirish uchun imkoniyat bor ekan.
7.Xudo ana shuni ko‘zda tutib, uzoq vaqtdan keyin  Zaburda Dovud orqali “bugun” deb yana bir kun tayin qilgan. Yuqorida aytilgandek:     “Agar bugun Uning ovozini eshitsangiz,     Yana yuragingizni tosh qilmanglar!”
8.Agar Nabi Yasu Isroil o‘g‘illarini farog‘atga erishtirganda edi, bundan keyin Xudo boshqa bir kun haqida gapirishiga hojat yo‘q edi.
9.Demak, Xudo xalqining farog‘at kuni kelajakka qoladi.
10.Xudo O‘z ishlaridan qanday forig‘ bo‘lgan bo‘lsa, Uning farog‘atiga kiruvchilar ham o‘z ishlaridan shunday forig‘ bo‘ladilar.
11.Shunday ekan, birortamiz ham bunday itoatsizlikdan o‘rnak olib, yiqilib qolmasligimiz uchun, o‘sha farog‘atga kirishga jon kuydiraylik.
12.Xudoning kalomi jonli va ta’sirli, har turli dudama qilichdan o‘tkirroqdir. U jon bilan ruhni, bo‘g‘inlar bilan ilikni bo‘lgundek suqilib kiradi, yurakning xayolu niyatlarini fosh qiladi.
13.Xudoning oldida pinhon qolgan hech bir maxluq yo‘q, Uning ko‘zi oldida hamma narsa ochiq va ayondir. Axir, biz Unga hisob beramiz-ku!
14.Bizning ulug‘ Oliy ruhoniyimiz, ya’ni Arshi A’logacha o‘tib borgan Xudoning O‘g‘li Iso bor ekan, tan olgan e’tiqodimizni mahkam tutaylik.
15.Bizning Oliy ruhoniyimiz zaifliklarimizga hamdard bo‘lishga ojiz emas, U har tomondan bizlar kabi vasvasaga solingan, lekin gunoh qilmagan.
16.Shunday ekan, ilohiy marhamatga noil bo‘lish va zarurat vaqtida inoyat va yordam olish uchun, Xudoning inoyat taxtiga jasorat bilan yaqinlashaylik.

Hebrews V
1.Har bir oliy ruhoniy odamlar orasidan tanlab olinib, odamlar o‘rnida Xudoga xizmat qiladi, gunohlar uchun Xudoga hadyalar va qurbonlar keltiradi.
2.Johillar va yo‘ldan ozganlarga u muloyimlik bilan muomala qila oladi, chunki o‘zi ham zaifliklarga mubtalo bo‘lib yuradi.
3.Shu sababdan xalqning gunohlari uchun ham, o‘z gunohlari uchun ham qurbon qilishi kerak.
4.Birov bu martabaga o‘zi-o‘zidan erishmaydi, balki Horun kabi Xudoning buyrug‘i bilan erishadi.
5.Shunga o‘xshab, Masih ham oliy ruhoniylik sharafini o‘zlashtirib olmadi, balki Xudo Unga:     “Sen Mening O‘g‘limsan,     Seni bugun tavallud ettirdim”,– deb, Uni ulug‘likka sazovor qildi.
6.Shuningdek, boshqa bir joyda Xudo Masih haqida shunday degan:     “Malkisidq martabasi bo‘yicha     Sen abadiy ruhoniysan”.
7.Masih badanda yashagan kunlarida O‘zini o‘limdan qutqarishga qodir bo‘lgan Xudoga zo‘r faryod va ko‘z yoshlari bilan sig‘inib, yalinib-yolvordi, xudojo‘yligi sababidan toati ijobat bo‘ldi.
8.Garchi U Xudoning O‘g‘li bo‘lsa ham, azob-uqubat chekib, itoat qilishni o‘rgandi.
9.Masih shunday kamolotga erishib, Unga quloq solganlarning hammasi uchun abadiy bir najot yaratdi.
10.Shu tariqa Xudo Masihni “Malkisidq martabasi bo‘yicha Oliy ruhoniy” qilib tayinladi.
11.Bu haqda aytadigan so‘zimiz ko‘p, ammo tushuntirish qiyin, chunki quloqlaringiz og‘ir bo‘lib qoldi.
12.Vaqt nuqtayi nazaridan sizlar allaqachon muallim bo‘lishingiz kerak edi. Ammo sizlarga yana Xudo kalomining ilk asoslarini o‘rgatishga ehtiyoj bor. Sizlarga qattiq oziq emas, sut kerak.
13.Sut bilan ovqatlanadigan har bir kishi esa hali chaqaloq, solihlik kalomida g‘o‘ru tajribasizdir.
14.Qattiq oziq esa kamolotga yetganlarga, ya’ni tuyg‘ulari yaxshi va yomonni farq etish malakasiga ega bo‘lganlarga xosdir.

Hebrews VI
1.Shuning uchun Masih haqidagi boshlang‘ich ta’limotni qoldirib, kamolotga intilaylik. Tag‘in o‘lik ishlardan tavba qilish, Xudoga ishonish, g‘usllar, boshga qo‘l qo‘yib duo qilishlar, qiyomat va abadiy hukm haqidagi ta’limotning asosini solib o‘tirmaylik.
2.Xudo xohlasa, bunga erishamiz.
3.Bir marta ziyoni ko‘rgan, samoviy in’omdan lazzat olgan, Muqaddas Ruhdan bahramand bo‘lgan,
4.Xudoning xayrli kalomini va kelajak olamning qudratlarini totib ko‘rgan kishilar
5.agar bundan keyin imondan qaytsalar, ularni yana tavba qildirib tuzatish imkonsizdir. Chunki bunday kishilar Xudoning O‘g‘lini yangidan xochga qoqib, masxara qilgan bo‘ladilar.
6.Ustiga mo‘l-ko‘l tushgan yomg‘irni ichgan va dehqonlar uchun foydali o‘simlik bergan yer Xudodan barakat oladi.
7.Ammo tikanu qushqo‘nmasni bergan yer esa yaramasdir va la’natga qoladi. Uning oxirati – yonishdir.
8.Sizlarga kelsak, ey seviklilar, shunday gapirishimizga qaramay, aminmizki, sizlarning ahvolingiz bundan yaxshiroqdir va najotga erishasizlar.
9.Chunki Xudo adolatsiz emas. U sizlarning ishingizni, Uning ismiga ko‘rsatgan muhabbatingizni unutmaydi, O‘z azizlariga qanday xizmat qilganingizni va hozir ham qilayotganingizni yodda tutadi.
10.Orzu qilamizki, umidingiz tamoman ro‘yobga chiqsin, har biringiz oxirigacha aynimay g‘ayrat ko‘rsatinglar,
11.erinmanglar, imon va sabr-toqat bilan ilohiy va’dalarga erishganlardan o‘rnak olinglar.
12.Xudo Ibrohimga va’da berganda, O‘zidan buyukroq birovning ismi haqi qasam icha olmay, O‘z Zoti haqi qasam ichib, dedi:
13.“Men senga qut-barakat beraman,     Zurriyotingni bag‘oyat ko‘paytiraman”.
14.Ibrohim esa uzoq sabr-toqat qilib, ilohiy va’daga erishdi.
15.Odamlar o‘zlaridan buyukroq bo‘lganning ismi haqi qasam ichadilar. Qasam isbot hisoblangani uchun, har qanday tortishuvlarga xotima beradi.
16.Shunga o‘xshab, Xudo ham va’dasini oluvchilarga O‘z irodasining buzilmasligini ochiqroq ko‘rsatmoqchi bo‘lib, va’dani qasam bilan kuchaytirdi.
17.Shunday qilib, biz bu ikki buzilmas dalil bilan yolg‘on gapirmaydigan Xudodan panoh topaylik, ko‘zimiz oldidagi umidni mahkam ushlab, dadil va jasur bo‘laylik.
18.Umidimiz jon langariday ishonchli va mustahkamdir, biz bu umid orqali ma’bad pardasining orqa tomoniga ham o‘tib kiramiz.
19.O‘tmishdoshimiz Iso Malkisidq martabasi bo‘yicha abadiy Oliy ruhoniyimiz bo‘lib, u yerga bizlardan ilgari o‘tib kirgan.

Hebrews VII
1.Malkisidq Salim podshohi hamda Xudoyi Taoloning ruhoniysi edi. Ibrohim to‘rt shohni tor-mor etib qaytib kelayotganda, Malkisidq uni qarshilagani chiqib, uni duo qildi.
2.Ibrohim esa unga har bir narsadan ushr berdi.     Malkisidq otining birinchi ma’nosi “solihlik podshohi” demakdir. Bundan boshqa u “Salim podshohi”, ya’ni tinchlik podshohidir.
3.U otasizu onasizdir, umuman nasabnomasizdir. Umrining na boshlanishi, na oxiri qayd etilgan. U Xudoning O‘g‘liga o‘xshash abadiy ruhoniy bo‘lib qoladi.
4.Endi bu zotning naqadar buyuk ekanligini ko‘ring! Ulug‘ otamiz Ibrohim ham g‘animatlarining o‘ndan birini unga berdi.
5.Tavrotda buyurilishicha, Leviy o‘g‘illaridan ruhoniylik vazifasini olganlar xalqdan, ya’ni Ibrohim urug‘-ajdodi bo‘lgan o‘z birodarlaridan ushr olishlari kerak.
6.Lekin Leviy ajdodidan bo‘lmagan Malkisidq esa ilohiy va’dalar egasi bo‘lgan Ibrohimdan ushr oldi-yu, uni duo qildi.
7.Shak-shubhasizdirki, duo qiluvchi duo oluvchidan buyukdir.
8.Oddiy ruhoniylar o‘ladigan odamlar bo‘lib xalqdan ushr oladilar. Malkisidq esa,  Tavrotda ramz qilinishicha, mangu barhayot ruhoniy bo‘lib ushr olgan.
9.Aytish mumkinki, ushr oluvchi Leviy o‘zi ham Ibrohim orqali ushr bergan.
10.Chunki Malkisidq Ibrohimni qarshi olganda, Leviy hali bobokaloni Ibrohimning belida edi.
11.Isroil xalqi Leviy avlodining ruhoniylik tartibi bo‘yicha Tavrotni qabul qilgan edi. Agar Horun ajdodidan bo‘lgan Leviylarning ruhoniylik xizmati mukammal bo‘lganda edi, unda yana boshqa bir ajdod – Malkisidq ajdodidan bir Ruhoniyning o‘rtaga chiqishiga qanday ehtiyoj bor edi?
12.Chunki ruhoniylik qonun-qoidalari o‘zgartirilsa, Tavrotning o‘zini o‘zgartirish zarur bo‘lib qoladi.
13.Boya aytilgan Ruhoniy esa – Rabbimiz Isodir. U boshqa bir qabilaga mansub, bu qabiladan hech kim qurbongohda xizmat qilmagan.
14.Rabbimiz Iso Yahudo qabilasidan kelib chiqqanligi ma’lumdir. Muso payg‘ambar esa bu qabila haqida gapirganda, ruhoniylikka doir hech narsa aytmagan edi.
15.Endi Malkisidqqa o‘xshash boshqa bir Ruhoniy – Iso o‘rtaga chiqqandan keyin, bu masala yana ham aniq ko‘rinib turibdi.
16.Iso insoniy qonun-qoidalarga rioya qilgan, deb emas, balki poyonsiz hayot qudratiga ega, deb ruhoniy bo‘ldi.
17.Zaburda: “Sen Malkisidq martabasi bo‘yicha abadiy ruhoniysan”, – deb ta’kidlangan.
18.Bundan ko‘rinadiki, avvalgi qonun-qoidalar ojiz va foydasiz bo‘lgani uchun, endi bekor qilingan.
19.Chunki Tavrot Qonuni biron-bir kishini ham kamolga yetkaza olmagan.     Buning o‘rniga endi a’loroq bir umid maydonga keldi, biz bu umid bilan Xudoga yaqinlasha olamiz.
20.Umidimiz qasamyod bilan tasdiqlangani uchun a’loroqdir.
21.Ilgari o‘tgan ruhoniylar qasamsiz ruhoniy bo‘lardilar. Ammo Iso,     “Xudovand qasamyod qilgan va so‘zidan qaytmas:     Malkisidq martabasi bo‘yicha Sen abadiy ruhoniysan”,– degan ilohiy farmon bilan ruhoniy bo‘ldi.
22.Demak, Iso a’loroq bir ahdga kafil bo‘ldi.
23.Oddiy ruhoniylarning soni ko‘p edi, chunki o‘lim ularning boqiy qolishlariga monelik qilar edi.
24.Ammo Iso boqiy qolganligi uchun, o‘tib ketmaydigan ruhoniylikka molikdir.
25.Shuning uchun Iso O‘zi orqali Xudoga yaqinlashuvchilarga najot berishga butunlay qodir, U har doim barhayot bo‘lib, ularga shafoat qiladi.
26.Chindan, bizlarga xuddi Iso kabi oliy ruhoniy kerak: U muqaddas, aybsiz, nuqsonsiz, gunohkorlardan ayrilgan, osmondan ham yuqoriga ko‘tarilgan.
27.U boshqa oliy ruhoniylar kabi har kun oldin o‘z gunohlari uchun, keyin xalqning gunohlari uchun qurbonlik keltirishi kerak emas. Chunki O‘zini O‘zi qurbon qilganda, buni bir martada qilib bo‘ldi.
28.Tavrot Qonuniga binoan ojiz bandalar oliy ruhoniylikka tayin etilar edi. Xudoning Tavrotdan keyin,  Zaburda bergan qasamli va’dasiga binoan endi abadiy kamol topgan Xudo O‘g‘li tayin etildi.

Hebrews VIII
1.Aytganlarimizning asosiy nuqtasi shuki, bizning osmonda, Arshi A’loning o‘ng tomonida o‘tirgan Oliy ruhoniyimiz Iso bor.
2.O‘sha yerda U inson emas, Xudovand qurgan haqiqiy Chodirda xizmat qiladi.
3.Har bir oliy ruhoniy hadyalar va qurbonlar keltirish uchun tayin etiladi. Shunday ekan, Isoning ham keltiradigan bir narsasi bo‘lishi lozim edi.
4.Agar U yer yuzida bo‘lganda edi, umuman ruhoniy bo‘lolmas edi. Chunki Tavrotda buyurilgan hadyalarni taqdim qiluvchi ruhoniylar bor.
5.Ular Muso payg‘ambar Xudodan olgan ko‘rsatmaga muvofiq qurilgan chodirda diniy xizmat ko‘rsatadilar. Xudo Musoga: “Ehtiyot bo‘l, har bir narsani tog‘da senga ko‘rsatilgan namunaga muvofiq qilgin”, – deb buyurgan edi. Demak, ruhoniylar xizmat qiladigan makon faqat osmondagi mavjudotning namunasi va soyasiginadir.
6.Lekin endi Iso a’loroq va’dalarga asoslangan a’loroq bir ahdga kafil bo‘lgani uchun, juda ham ulug‘roq ruhoniylik xizmatiga erishdi.
7.Agar Xudo qilgan birinchi ahd nuqsonsiz bo‘lganda edi, ikkinchisiga fursat axtarilmas edi.
8.Holbuki, Xudo qadimgilardan nuqson topib,  Tavrotda shunday degan:     “Mana Xudovand kalomi:     Isroil xonadoni va Yahudo xonadoni bilan     Men yangi bir ahd qiladigan kunlar kelyapti.
9.Bu qiladigan ahdim esa –     Men ularning ota-bobolari qo‘lidan ushlab,     Misr yeridan olib chiqqanda qilgan ahdimga o‘xshamagay.     Zeroki – Xudovand deyapti:     Ular Mening ahdimga sodiq qolmadilar     Va Men ulardan yuz o‘girdim.
10.O‘sha kunlardan keyin     Isroil xonadoni ila qiladigan ahdim bu bo‘lajak,     – deydi Xudovand.     – Qonunlarimni ularning fikriga jo qilib,     Dillariga yozib qo‘yurman.     Men ularning Xudosi bo‘lurman,     Ular esa Mening xalqim bo‘lur.
11.Ta’lim bermagay yana hech kimsa     O‘z birodariyu qabiladoshiga:     Xudovandni tan olgin, – deya.     – Chunki hammalari, kattayu kichik Meni tanib-biladi.
12.Men ularning yomonliklaridan o‘tib,     Gunohlarini boshqa esga keltirmayman”.
13.Shunday qilib, Xudo “yangi bir ahd” deyish bilan qadimgi ahdning eskirganligini ko‘rsatdi. Eskirib va qarib borayotgan narsa esa yo‘q bo‘lib ketishi muqarrardir.

Hebrews IX
1.Qadimgi Ahd davrida diniy xizmat haqida qonun-qoidalar hamda dunyoviy bir ma’bad bor edi.
2.Bir chodir qurilgan edi. “Muqaddas makon” deyilgan birinchi bo‘lmada shamdon, xontaxta va muqaddas baxshida nonlar bor edi.
3.Ikkinchi pardaning orqasida “muqaddaslar muqaddasi” deb atalgan ichki bo‘lma bor edi.
4.Bu yerda xushbo‘y tutatqi tutatiladigan oltin qurbongoh, shuningdek, har tomoni oltin bilan qoplangan ahd sandig‘i bor edi. Ahd sandig‘i ichida manna solingan oltin idish, Horunning gullagan hassasi va ahd lavhalari bor edi.
5.Sandiq ustida qurbongohga soya soladigan ulug‘vor malaklar bor edi. Hozir bular haqida birma-bir gapirish mumkin emas.
6.Shunday jihozlangan chodirning birinchi bo‘lmasiga ruhoniylar uzluksiz kirib, diniy xizmatlarini ado etardilar.
7.Lekin chodirning ichkari bo‘lmasiga esa yilda bir martagina faqat oliy ruhoniy kirardi. U o‘zi uchun va xalqning g‘aflatdan qilgan gunohlari uchun qon bag‘ishlamasdan, aslo u yerga kira olmas edi.
8.Bu bilan Muqaddas Ruh shuni ko‘rsatyaptiki, chodirning birinchi bo‘lmasi hanuz mavjud ekan, muqaddas makonga kirish yo‘li ochilmagan.
9.Bu hozirgi zamon uchun ramzdir. Bundan ko‘ramizki, Xudoga xizmat qiluvchilar hadyalar va qurbonlar bag‘ishlash orqali o‘z vijdonlarini poklay olmaydilar.
10.Bu udumlar yegulik, ichgulik va har xil tahoratlar bilan, ya’ni kishi tanasi bilangina bog‘liqdir, ular faqat yangi tuzum paydo bo‘lgungacha joriy edi.
11.Endi esa bo‘lg‘usi xayr-barakalarning Oliy ruhoniysi bo‘lgan Masih paydo bo‘ldi. U qo‘l bilan qurilmagan, ya’ni bu dunyo ijodi bo‘lmagan buyukroq va mukammalroq chodirdan o‘tib bordi.
12.Masih takalar va buzoqlarning qoni bilan emas, balki O‘z qoni bilan muqaddas makonga bir marta kirib, bizlar uchun abadiy najotni qo‘lga kiritdi.
13.Ilgari takalaru buqalarning qoni hamda yoqilgan g‘unajinlarning kuli harom bo‘lgan kishilarning ustiga purkalganda, ular jisman poklanib, muqaddas hisoblanardilar.
14.Endi esa Masih abadiy Ruhilloh qudratida O‘zini nuqsonsiz qurbon qilib Xudoga bag‘ishladi. Uning to‘kkan qoni vijdonimizni o‘lik ishlardan poklaydi va barhayot Xudoga xizmat qilishimiz uchun imkon yaratadi.
15.Ana shu sababdan Masih Yangi Ahdning vositachisi bo‘ldi. Qadimiy Ahd davrida yashagan odamlar qilgan gunohlaridan forig‘ bo‘lsin deb va Xudo abadiy merosga da’vat etganlar bunga muyassar bo‘lsin deb, Masih O‘zini qurbon qildi.
16.Qayerda vasiyat bor bo‘lsa, vasiyat qilganning o‘limini qayd qilib o‘tish kerak.
17.Chunki vasiyat o‘limdan keyingina kuchga kiradi. Vasiyat qiluvchi hali tirik ekan, vasiyatning hech bir ta’siri yo‘q.
18.Shu bois Qadimgi Ahd ham qon to‘kilmasdan kuchga kirmadi.
19.Muso payg‘ambar Tavrotni qabul qilib, uning har bir amrini butun xalqqa o‘qib bergandan so‘ng, buzoqlar va takalar qoni hamda arg‘uvon yung, issop tarmoqlari va suv olib, kitobning ustiga ham, butun xalqning ustiga ham purkab:
20.“Bu – Xudo sizlarga buyurgan ahdning qoni”, – dedi.
21.Shuningdek, muqaddas chodir va barcha tabarruk anjomlar ustiga qon purkadi.
22.Zotan Tavrot Qonuni bo‘yicha qariyb hamma narsa qon bilan poklanadi, qon to‘kilmasdan umuman kechirim bo‘lmaydi.
23.Agar samoviy mavjudotning aksigina bo‘lgan bu narsalarni shunday poklash kerak bo‘lsa, unda samoviy mavjudotning asli yana qanchalik a’loroq qurbonlarni talab qiladi!
24.Ana shu maqsadda Masih bizlar uchun Xudoning huzurida hozir bo‘ldi. U haqiqiy voqelikning soyasigina bo‘lgan bu dunyodagi muqaddas makonga emas, balki inson qo‘li bilan qurilmagan osmondagi haqiqiy muqaddas makonga kirdi.
25.Oliy ruhoniy har yil begona qon bag‘ishlash uchun muqaddas makonga kirishi lozim. Masih esa faqat bir marta O‘z qonini bag‘ishlash uchun samoviy makonga kirdi va bu kifoyadir.
26.Aks holda U dunyo yaratilgandan beri bir necha marta azob chekishi kerak edi. Endi esa, zamonning oxirida, U odamlarning gunohlarini aritish uchun bir marta olamga kelib, O‘zini qurbon qildi.
27.Zotan bir marta o‘lish va undan keyin hukm qilinish insonlarning taqdiridir.
28.Shuningdek, Masih ham ko‘plarning gunohlarini O‘z bo‘yniga olish uchun bir marta qurbon bo‘ldi. Lekin U ikkinchi marta dunyoga kelganda, yana gunohlarni yuvish uchun emas, balki Uni kutayotganlarga najot keltirish uchun osmondan tushib keladi.

Hebrews X
1.Ilohiy Qonun bo‘lg‘usi xayr-barakalarning asl surati emas, soyasiginadir. Shuning uchun yildan-yilga muntazam ravishda ayni qurbonlarni keltiruvchilar Ilohiy Qonun orqali kamolga erisha olmaydilar.
2.Aks holda, ular bu qurbonlarni bag‘ishlashni bas qilmas edilarmi? Unday bo‘lganida edi, bu xizmatni bajo keltiruvchilar bir martada poklangan bo‘lar va yana gunohi borligini sezmas edilar.
3.Holbuki, qurbonlar bag‘ishlash bilan har yili gunohlar esga solinadi, xolos.
4.Chunki buqayu takalarning qoni gunohlarni bartaraf qilolmaydi.
5.Shuning uchun Masih dunyoga kelib, Xudoga shunday degan edi:     “Qurbonu bag‘ishlovni Sen xohlamading,     Ammo Men uchun badan hozirlading.
6.Gunoh uchun yoqiladigan qurbonlardan,     Xayr-ehsonlardan rozi bo‘lmading.
7.O‘shanda Men dedim:     O‘rog‘liq bitikda Men haqda bitilgan,     Xohishingni ado etmoq-chun keldim, ey Xudoyim”.
8.Tavrotda qurbonliklar bag‘ishlash haqida qonun-qoidalar ko‘p. Shunga qaramay, Masih birinchidan: “Qurbonu bag‘ishlovni, gunoh uchun yoqiladigan qurbonlar va xayr-ehsonlarni Sen xohlamading, rozi bo‘lmading”, – deyapti.
9.Ikkinchidan esa: “Sening xohishingni ado etmoq-chun keldim, ey Xudoyim”, – deyapti. Bundan ko‘ramizki, Masih ikkinchi qoidani joriy qilish uchun birinchisini bekor qildi.
10.Chunonchi, Xudoning xohishi bilan Iso Masih O‘z tanasini bir marta qurbonlikka bag‘ishladi va shu yo‘l bilan bizni muqaddas qildi.
11.Har bir ruhoniy kun sayin Xudoga xizmatini ado qilaverib, aslo gunohlarni yo‘q qila olmaydigan o‘sha-o‘sha qurbonliklarni ko‘p marta bag‘ishlaydi.
12.Masih esa gunohlar uchun bitta qurbonlik bag‘ishlagandan keyin, Xudoning o‘ng tomonida abadiy o‘tirib oldi.
13.O‘sha vaqtdan beri U dushmanlarining O‘z oyoqlari ostiga yiqilib qolishlarini kutmoqda.
14.U bittagina qurbonlik keltirib, ishonuvchilarni muqaddas qildi va abadiy kamolga erishtirdi.
15.Muqaddas Ruh ham bu haqda bizlarga shahodat beradi.
16.Birinchidan, U shunday degan:     “Xudovand kalomi: O‘sha kunlardan so‘ng     Men xalqim ila qiladigan ahdim bu bo‘lajak:     Qonunlarimni ularning diliga jo qilurman,     O‘y-fikrlariga yozib qo‘yurman farmonlarim”.
17.Keyin U qo‘shimcha qilib:     “Ularning gunohlariyu jinoyatlarini     Men boshqa esga keltirmayman”,– degan.
18.Demak, Xudo gunohlardan o‘tgan bo‘lsa, ular uchun boshqa qurbonlikka hojat yo‘q.
19.Shuning uchun, ey birodarlar, Iso Masihning qoni tufayli muqaddas makonga kirishga jasoratimiz bor.
20.Iso ma’baddagi parda orqali, ya’ni O‘z badani orqali bizga yangi, tirik kirish yo‘lini ochib berdi.
21.U Xudo xonadoni ustidan mas’ul bo‘lgan buyuk Ruhoniyimizdir.
22.Shunday qilib, dillarimiz yomon vijdondan poklangan, badanimiz esa toza suv bilan yuvilgan bo‘lib, biz endi to‘la ishonch va e’tiqod bilan, chin qalbdan Xudoga yaqinlashaylik.
23.Imon keltirib topgan umidimizni ikkilanmay mahkam tutaylik. Chunki va’da bergan Xudo O‘z so‘ziga sodiqdir.
24.Bir-birimizga e’tibor beraylik va muhabbatga, xayrli ishlarga rag‘batlantiraylik.
25.Ba’zilarning odatidek, yig‘ilishlarimizni qoldirmaylik. Aksincha,  Rabbimiz keladigan kuni yaqinlashib qolganini bilib, bir-birimizga yana ko‘proq dalda beraylik.
26.Agar biz haqiqatni bilib olgandan keyin, qasddan gunoh qilishda davom etsak, endi gunohlarning kechirilishi uchun boshqa qurbonlik qolmaydi,
27.faqat dahshatli intizorlik bilan hukmni kutish va xudobezorni kuydiradigan qizg‘in otash qoladi.
28.Kimki Musoning Qonunini rad etsa, ikki yo uch shohidning guvohligi bilan rahmsiz o‘lim jazosiga mahkum qilinadi.
29.Agarda kimdir Xudoning O‘g‘lini oyoq osti qilsa, Uning qoni bilan muqaddas qilingani holda bu qonni oddiy deb bilsa, inoyatli Xudo Ruhini haqorat qilsa, u yana qanchalik og‘irroq jazoga loyiq hisoblanadi, deb o‘ylaysizlar?!
30.Xudoning shu kalomini yaxshi bilamiz:     “Intiqom – Mening qo‘limdan,     Sazosini Men beraman,     – deydi Xudovand”.Va yana:     “Xudovand O‘z xalqini hukm etadi”.
31.Barhayot Xudoning qo‘liga tushib qolish dahshatlidir!
32.Avvalgi kunlarni esga keltiringlar. O‘shanda siz ziyoni ko‘rib, azob-uqubatlar to‘la qattiq kurashga bardosh berar edingizlar.
33.Goh o‘zlaringiz el-yurtning haqoratiga qolib, azob chekar, goh shunday ahvolga yo‘liqqanlarga hamdard bo‘lardingizlar.
34.Mahbuslarning alam-achchig‘iga sherik bo‘lardingizlar. Sizni yanada yaxshi va boqiy boylik kutayotganini bilib, mol-mulkingizning talon-taroj etilishini xursandlik bilan qabul qilardingizlar.
35.Shunday ekan, kelajakda ulug‘ taqdiri bor umidingizni tashlamanglar.
36.Xudoning irodasini ado etib, Uning va’dasini qo‘lga kiritish uchun sizlarga sabr-toqat kerak.
37.Xudo shunday degan:     “Yana biroz, juda birozdan keyin     Keladigan keladi va kechikmas.
38.Solih odam imoni bilan hayot bo‘lur.     Agarda u orqaga chekinsa,     Jonim undan rozi bo‘lmas”.
39.Bizlar esa orqaga chekinib halok bo‘lmaymiz, balki imonni saqlab, jonimizga najot topamiz.

Hebrews XI
1.Imon – umidvor bo‘lgan narsalarning mujassamlanishidir, imon bilan biz ko‘rinmaydigan mavjudotga amin bo‘lamiz.
2.Ota-bobolarimiz imon bilan Xudoning roziligini qozondilar.
3.Bizlar imon orqali anglayapmizki, koinot Xudoning kalomi bilan bunyod bo‘lgan, ya’ni ko‘rinadigan moddalar ko‘rinmaydigan voqelikdan vujudga kelgan.
4.Imon bilan Hobil Xudoga Qobildan ko‘ra yaxshiroq qurbon keltirdi. Hobil imoni tufayli solih kishi deb qabul qilindi. Xudoning O‘zi uning bag‘ishlovlarini tasdiqlab, undan roziligini bildirdi. Hobil o‘lgan bo‘lsa ham, imoni orqali hanuz gapiryapti.
5.Imoni tufayli Hano‘x o‘lmay, yuqoriga olindi. U yana topilmadi, chunki Xudo uni yuqoriga olgan edi. Yuqoriga olishdan oldin Xudo undan roziligini ta’kidlagan edi.
6.Ishonmasdan esa Xudoning roziligini topmoqning imkoni yo‘q. Kim Xudoga yaqinlashmoqchi bo‘lsa, Uning borligiga ishonmog‘i lozim, Xudo Uni izlovchilarga mukofot berishiga e’tiqod qilmog‘i shart.
7.Nuh payg‘ambar imonli bo‘lgani uchun, Xudo unga kelajakda yuz beradigan hodisalar haqida vahiy yubordi, Nuh esa o‘z xonadonini qutqarish uchun ixlos bilan kema yasadi. U bu ishi bilan dunyoni mahkum qildi, o‘zi esa imoni tufayli ahli solih deb qabulga o‘tdi.
8.Ibrohim payg‘ambar ham o‘z imoni tufayli Xudoga itoat qildi. Xudo uni chaqirib: “Nasib etadigan mamlakatga ket”, deb buyurganda, Ibrohim qayerga borishini bilmasdan yo‘lga tushdi.
9.Imon bilan u Xudo va’da bergan yerda o‘rnashdi, nasib bo‘ladigan qut-barakalarning hamvorislari bo‘lgan o‘g‘illari Is’hoq va Yoqub bilan birga g‘ariblarcha chodirda yashadi.
10.U me’mori va quruvchisi Xudo bo‘ladigan mustahkam, boqiy shaharni kutar edi.
11.Soro bibi ham imon bilan va’da bergan Xudoning sadoqatiga ishonib, yoshi o‘tsa ham, homilador bo‘lishga quvvat oldi.
12.Shuning uchun ham bir odam, ya’ni qartayib jonsizlashgan Ibrohimdan ko‘kdagi yulduzlar va dengiz sohilidagi qum kabi son-sanoqsiz nasl tug‘ildi.
13.Bu kishilarning hammasi Xudo va’da etgan barakalarga erishmay, imonli bo‘lib olamdan o‘tdilar. Barakani uzoqdan ko‘rib olqadilar, yer yuzida g‘aribu musofir ekanliklarini e’tirof etdilar.
14.Kimki bunday fikrda bo‘lsa, bir vatan izlayotganini ko‘rsatadi.
15.Agar ular ayrilgan vatanini qo‘msab qolganlarida edi, qaytib borishga fursatlari bo‘lar edi.
16.Ammo ular yanada yaxshisi, ya’ni samoviy vatanni orzu etardilar. Shuning uchun Xudo ularning Xudosi atalmoqdan or qilmaydi. Uning O‘zi ular uchun bir shahar hozirlagan edi.
17.Xudo Ibrohimni sinovdan o‘tkazayotganda, Ibrohim imon bilan o‘g‘li Is’hoqni qurbonlikka olib bordi. Ha, u Xudodan ma’lum va’dalarni olganiga qaramasdan, yagona o‘g‘lini bag‘ishlamoqchi bo‘ldi.
18.Vaholanki, Xudo unga: “Sening nasling Is’hoq orqali ko‘payadi”, – deb va’da bergan edi.
19.Demak, Ibrohim, Xudo hatto o‘liklarni ham tiriltirishga qodir, degan fikrda edi. Shuning uchun ham u ramziy ma’noda Is’hoqni o‘limdan qaytarib oldi.
20.Shuningdek, Is’hoq ham imon bilan o‘g‘illari Yoqub va Esovni istiqbollari haqida duo qildi.
21.Yoqub esa o‘layotganida, imon bilan o‘g‘li Yusufning o‘g‘illarini bir-bir duo qildi va o‘z hassasiga suyanganicha, Xudoga sajda qildi.
22.Yusuf ham olamdan o‘tay deganda, Isroil o‘g‘illarining Misrdan chiqib ketishi to‘g‘risida imon bilan karomat qildi va o‘z suyaklari haqida vasiyat qildi.
23.Muso tug‘ilganda ota-onasi uni imon bilan uch oy yashirishdi. Ular chaqaloqning chiroyli ekanligini ko‘rib, Fir’avnning farmonidan qo‘rqishmadi.
24.Muso voyaga yetgach, Fir’avn qizining o‘g‘li deb atalishni imon bilan rad etdi.
25.Gunoh qilib vaqtinchalik huzur-halovat ko‘rishdan, Xudoning xalqi bilan azob-uqubat chekishni afzal ko‘rdi.
26.Masih tufayli haqoratga qolishni Misrning xazinalaridan buyukroq boylik hisobladi, chunki u oladigan mukofotni ko‘zlar edi.
27.Fir’avnning g‘azabidan qo‘rqmasdan, imon bilan Misrni tark etdi. U ko‘rinmas Xudoni ko‘rganday, sabot-matonatli bo‘ldi.
28.So‘ngra misrlik to‘ng‘ichlarni qirgan Azroil isroilliklarga tegmasin deb, nabi Muso imon bilan Fisih qurbonini so‘ydi va eshiklarga qon purkadi.
29.Imon bilan isroilliklar Qizil dengizdan xuddi quruqlikdan o‘tayotgandek kechib o‘tishdi. Misrliklar ham o‘tishga harakat qilgach, g‘arq bo‘lib ketishdi.
30.Isroilliklar yetti kun Yerixo shahri devorlari atrofida aylanib o‘tgandan keyin, imonlari tufayli devorlar qulab tushdi.
31.Imon bilan fohisha Rahoba ham josuslarni do‘stona qabul qilib oldi va kofirlar bilan birga halok bo‘lmadi.
32.Yana nimalar haqida gapiray? Yana Gid’o‘n, Baraq, Shim’o‘n, Iftah, Dovud, Shomuil va barcha payg‘ambarlar haqida hikoya qilish uchun vaqtim yetarli emas.
33.Ular imon bilan podsholiklarni to‘ntardilar, adolatni barqaror qildilar, ilohiy va’dalarga erishdilar, sherlarning og‘zini bog‘ladilar.
34.Lovullagan otashni so‘ndirdilar, qilich tig‘idan qochib qutuldilar, holdan toygan bo‘lib quvvatga kirdilar, jangda matonat ko‘rsatdilar, begona qo‘shinlarni yengib daf qildilar.
35.Bir necha ayollar o‘z marhumlarini tirilgan holda qaytarib oldilar. Boshqalari esa a’loroq tirilishga – qiyomatga erishish umidida yurib, qutulishni qabul qilmadilar va azobda qolib o‘ldilar.
36.Yana boshqalari haqoratlar, kaltaklarga chidab, zindonlarda zanjirband bo‘lib yotdilar.
37.Toshbo‘ron bo‘ldilar, qiynoqlarga chidadilar, arralab ikkiga bo‘lindilar, qilichdan o‘tkazildilar. Qo‘y va echki ko‘ni ichida sarson-sargardon kezib, muhtojlik, tanglik, azob-uqubat chekdilar.
38.Cho‘l-sahrolarda, tog‘-toshlarda adashib, g‘orlarda, yerning kavaklarida faqirlarcha umr kechirdilar. Mana, dunyo ularga munosib emas edi!
39.Ularning hammasi ham imoni bor degan tasdiqqa ega bo‘lsa-da, Xudo va’da etgan qut-barakaga muyassar bo‘lmadilar.
40.Ular bizsiz kamolga erishmasin deb, Xudo biz uchun a’loroq barakalarni ko‘zda tutgan edi.

Hebrews XII
1.Mana, bizning atrofimizni o‘rab olayotgan naqadar yirik shohidlar olomoni bor ekan! Shuning uchun har bir og‘irlikni, ayniqsa hadeb poylab turadigan gunohni bir chetga uloqtirib tashlaylik, taqdirimizdagi musobaqada sabr-toqat bilan chopaylik.
2.Imonimizning Ilg‘ori hamda uni kamolga Yetkazuvchi Isoga ko‘z tikaylik. U O‘zini kutayotgan shodlik uchun sharmandalikni mensimay, xoch azob-uqubatiga chidadi. Hozir esa U Arshi A’loning o‘ng tomonida o‘tirmoqda.
3.Iso gunohkorlar tomonidan qattiq qarshilikka uchrab, sabr-toqat qildi.     Sizlar shu haqda fikr qiling, toki tinkangiz qurib, ruhingiz tushib ketmasin.
4.Sizlar gunohga qarshi kurashishda hanuz qon to‘kilishiga qadar qarshilik ko‘rsatmabsiz-u,
5.o‘g‘il sifatida sizlarga aytilgan bu matalni unutibsizlar:     “Ey o‘g‘lim,     Xudovandning tanbehiga e’tiborsiz qarama,     U seni mazammat qilganda sulayib ketma.
6.Xudovand sevgan kishining adabini berar,     O‘g‘lim deb bilgan hammaning chorasini ko‘rar”.
7.Sizlar chekayotgan mashaqqatlarga tanbeh deb, sabr qilinglar. Xudo sizlar bilan o‘g‘illarday muomala qilyapti-ku! Qanday o‘g‘il yo‘qki, otasi unga tanbeh bermasa?!
8.Tanbeh – hammaning nasibasidir. Agar sizlar bundan mahrum qolsangiz, sizlar o‘g‘il emas, haromzodasizlar.
9.Bizlarga tanbeh bergan jismoniy otalarimiz bor edi va ularni hurmat qilganmiz. Shunday ekan, yashash uchun ruhlarning Otasi – Xudoga itoat etishimiz yanada muhimroq emasmi?
10.Otalarimiz o‘zlariga yoqqanday bizga qisqa vaqt tanbeh berganlar. Xudo esa O‘zining muqaddasligidan bahramand bo‘lishimiz uchun, manfaatimiz uchun tanbeh qilyapti.
11.Har bir tanbeh hozirgi zamonda sevinch emas, qayg‘u bo‘lib ko‘rinadi. Ammo shu tariqa tarbiyalanganlar uchun keyin solihlik va tinchlik samarasi unib-o‘sadi.
12.Shunday ekan, shalpaygan qo‘llaringizni ko‘tarib, bukik tizzalaringizni mustahkam qilinglar.
13.Oyoqlaringizni to‘g‘ri yo‘lga buringlar, yana biron oqsoq yo‘ldan toymasin, aksincha, shifo topsin.
14.Hamma bilan tinch-totuv yashash va muqaddas bo‘lishga g‘ayrat qilinglar. Muqaddaslikka ega bo‘lmasdan hech kim Rabbimizni ko‘rolmaydi.
15.Diqqat etinglar, birortangiz ham Xudoning inoyatidan mahrum qolmang. Yana orangizda biror achchiq tomir unib-o‘sib, og‘usi ko‘pchilikka yuqib, zaharlamasin.
16.Ichingizda biron zinokor, shuningdek, bitta taom uchun o‘z to‘ng‘ichligini sotgan Esov kabi Xudodan qo‘rqmas odam bo‘lmasin.
17.Bilganingizday, Esov shundan keyin otasining duosiga intildi, ammo rad etildi. Hatto ko‘z yoshlari bilan yolvorsa-da, otasining niyatini o‘zgartirishga muvaffaq bo‘lmadi.
18.Sizlar yaqinlashgan tog‘ – sezib bo‘ladigan, gurkirab yonayotgan, tim qorong‘ilikka ko‘milgan, bo‘ron bosgan,
19.karnay ovozi yangrab turgan Sinay tog‘iday emas. U yerda Xudo kalomlarini e’lon qilgan bir tovush bor ediki, uni eshitganlar yana bir so‘z aytilmasin deb yolvordilar.
20.“Agar toqqa hayvon ham tegsa, toshbo‘ron qilinadi”, degan ilohiy farmonga ular dosh berolmas edilar.
21.Bu manzara shu qadar dahshatli ediki, Musoning o‘zi: “Men juda qo‘rqib titrayapman!” – dedi.
22.Sizlar, aksincha, Sion tog‘iga, barhayot Xudoning shahri – samoviy Quddusga, lak-lak farishtalar tumonotiga yaqinlashgansizlar.
23.Sizlar bayram tusini olgan, ismlari osmonda yozilgan to‘ng‘ichlar ummatiga, hammani hukm qiluvchi Xudoga, kamolga erishgan solihlarning ruhlariga yaqinlashgansizlar.
24.Sizlar Yangi Ahdning vositachisi – Isoga yaqinlashgansizlar. Hobilning qonidan ko‘ra ulug‘roq ma’noni ifodalovchi Isoning qoni ustingizga sepilgan.
25.Ehtiyot bo‘linglar, so‘zlayotgan Xudodan yuz o‘girmanglar! Muso payg‘ambar Xudodan vahiy olib, yer yuzida so‘zlagan edi, uni rad etgan Isroil o‘g‘illari esa jazodan qochib qutulmadilar. Agar biz osmondan so‘zlayotgan Xudodan yuz o‘girsak, bundan ham og‘irroq jazodan qanday qochib qutulamiz?
26.O‘sha vaqtda Uning ovozi yerni larzaga soldi. Endi esa U  payg‘ambar oyatida shunday va’da beryapti:     “Men yana bir bor yolg‘iz yerni emas,     Osmonni ham larzaga solgayman”.
27.“Yana bir bor” so‘zi esa bundan so‘ng yaratilgan butun o‘tkinchi mavjudotning yo‘q bo‘lishini ko‘rsatadi. Natijada faqat boqiy mavjudot qoladi.
28.Biz esa o‘tkinchi emas, boqiy podshohlikka muyassar bo‘lganimiz uchun Xudodan minnatdor bo‘laylik, Unga ma’qul bo‘ladigan ehtirom va qo‘rquv bilan xizmat qilaylik.
29.Chunki bizning Xudoyimiz – yeb tugatadigan otashdir.

Hebrews XIII
1.Bir-biringizni birodarlarcha sevishni davom ettiringlar.
2.Mehmondo‘stlikni unutmanglar; ba’zi kishilar mehmonlarimni yaxshi kutay, deb bilmasdan farishtalarni kutganlar.
3.Mahbuslarni, go‘yo o‘zingiz ham ular bilan birga hibs bo‘lgandek, eslab turinglar. Zoriqqanlarni o‘zingiz ham tanangiz borligini bilib, xotirlanglar.
4.Nikoh hammaning ko‘zida e’tiborda bo‘lsin, yotog‘ingiz beg‘ubor bo‘lsin. Chunki zinokorlaru fohishlarni Xudo hukm qiladi.
5.Pulparastlikdan xoli kun kechiringlar. Qo‘lingizda bori bilan qanoatlaninglar. Chunki Xudoning O‘zi: “Seni hech tashlab ketmayman va aslo tark etmayman”, – degan.
6.Shuning uchun biz jasorat bilan aytyapmiz:     “Xudovand men tomonda, men qo‘rqmayman.     Inson menga ne qila bilar?”
7.Xudo kalomini sizlarga gapirgan boshliqlaringizni xotirlanglar. Ularning hayoti natijasiga qarab, imonlariga ergashib yuringlar.
8.Iso Masih kecha, bugun va abadiy xuddi O‘shaning O‘zidir.
9.Siz turli yot va g‘alati ta’limotlarga berilib, yo‘lingizdan og‘ib ketmanglar. Yurak Xudoning inoyati bilan quvvatlanishi yaxshidir, maxsus taomlar bilan emas. Yegulik-ichgulikka  doir qonun-qoidalarga rioya qiluvchilar bundan biror foyda ko‘rmagan.
10.Bizning bir qurbongohimiz borki, Shahodat Chodirida xizmat qiluvchi ruhoniylar u yerga kirib yeyishga haqi yo‘q.
11.Ilgari gunohlarning kechirilishi uchun oliy ruhoniy muqaddas makonga kirib, hayvon qonlarini bag‘ishlar edi. Hayvonlarning jasadlari esa manzilning tashqarisida yoqilar edi.
12.Shunga o‘xshab, Iso ham O‘z qonim bilan xalqni muqaddas qilay, deb shahar darvozasidan tashqarida azob chekib o‘ldi.
13.Endi bizlar ham Uning xo‘rligini o‘zimizga olib, manzildan tashqariga – Uning oldiga chiqaylik.
14.Chunki bu yerda bizning doimiy shahrimiz yo‘q, biz bo‘lg‘usi shaharga ko‘z tikib yuribmiz.
15.Shunday qilib, Iso orqali Xudoga uzluksiz hamdu sano qurbonlarini bag‘ishlaylik, ya’ni Uning nomi tilimizdan tushmasin.
16.Xayrixohlik va ulfatchilikni unutmanglar, chunki bunday qurbonlar Xudoga maqbuldir.
17.O‘z jamoat boshliqlaringizga itoat qilinglar, ularga kamoli ehtirom bilan bo‘ysuninglar. Chunki ular hisobot beradiganlardek hamisha jonlaringizni qo‘riqlab turadilar. Bu ishni esa ohu nola bilan emas, balki sevinch bilan bajo keltirsinlar. Agar buni ohu nola bilan qilsalar, sizlarga foyda bo‘lmaydi.
18.Bizlar uchun ibodat qilinglar. Vijdonimiz toza ekanligiga aminmiz, chunki biz hamma narsani halollik bilan bajarishga harakat qilamiz.
19.Ayniqsa men uchun ibodat qilishingizni ko‘p o‘tinib so‘rayman, Xudo meni tezroq sizlarning oldingizga qaytarsin.
20.Tinchlik bergan Xudo qo‘ylarning ulug‘ Cho‘poni – Rabbimiz Isoni abadiy ahdning qoni bilan tiriltirdi.
21.Xudo O‘z murod-maqsadini Iso Masih orqali sizlarda bajo keltirsin, Xudoning irodasini ijro etmog‘ingiz uchun O‘zi sizlarda har xil fazl-kamolotni paydo qilsin. Iso Masihga abadulabad shon-sharaflar bo‘lsin! Omin.
22.Ey birodarlar, sizlardan iltimos qilaman, qisqagina yozgan bo‘lsam ham, bu nasihat kalomini sabr-toqat bilan qabul qilinglar.
23.Bilinglarki, birodarimiz Timo‘tiy ozodlikka chiqarildi. Agar u tezlik bilan yonimga kelsa, u bilan birga sizlarni ko‘rgani boraman.
24.Jamoat boshliqlaringizning hammasiga va barcha ahli mo‘minga salom aytinglar. Italiyaliklar sizlarga salom yo‘llayaptilar.
25.Xudoning inoyati hammangizga yor bo‘lsin. Omin.

Revelation I
1.Bu kitob Iso Masihning vahiysidir. Xudo tez orada yuz berishi muqarrar bo‘lgan hodisotni O‘z qullariga ko‘rsatishi uchun Iso Masihga ushbu vahiyni berdi. U esa farishtasini yuborib, quli Yuhannoga buni bildirdi.
2.Yuhanno Xudoning kalomi va Iso Masihning shahodati, ya’ni ko‘rgan narsalarining hammasi haqida guvohlik berdi.
3.Bu bashoratni o‘qiyotgan va tinglayotganlar hamda bu yozilganlarga amal qiluvchilar baxtiyordir. Chunki vaqt yaqin.
4.Men, Yuhanno, Asiya viloyatidagi yetti Masih jamoatiga yozyapman: hozir bor, azaldan bor bo‘lgan, kelajakda bor bo‘lg‘usi Xudodan, Uning taxti oldida turgan yetti Ruhdan,
5.shuningdek, o‘liklar ichidan birinchi bo‘lib tirilgan, yer yuzi podshohlarining Shohanshohi bo‘lgan ishonchli shohid – Iso Masihdan sizlarga inoyat va tinchlik bo‘lsin.     Iso Masih bizni ko‘p sevdi. U O‘z qonini to‘kib, bizni gunohlarimizdan forig‘ qildi.
6.U bizni shohlar qildi, Otasi Xudo uchun ruhoniylar ham qildi. Abadiy shon-sharaf, mangu saltanat Unga xosdir. Omin.
7.Mana, U bulutlar bilan kelyapti!     Har bir ko‘z Uni ko‘radi,     Uning badanini teshganlar ham ko‘radi.     Dunyoning jamiki qabilalari U tufayli fig‘on chekadi.     Ha, shunday bo‘lgay! Omin.
8.“Men – Ibtido va Intihodirman”,     – deydi Xudoyi Taolo,     Hozir bor, azaldan bor bo‘lgan,     Kelajakda bor bo‘lg‘usi Sarvari koinot.
9.Men – Iso Masihning qayg‘u-hasrati, saltanati va sabr-qanoatiga sizlar bilan sherik bo‘lgan birodaringiz Yuhannoman. Xudoning kalomi tufayli va Iso Masih uchun shohidlik berganim sababli Patmos oroliga surgun qilingan edim.
10.Rabbimiz Isoning tirilishi qutlanadigan kunda men Ilohiy Ruhning ta’sirida qoldim. Birdaniga orqamdan karnay ovoziga o‘xshash kuchli bir nido eshitdim: “[Men Ibtido va Intiho, Avvaliyu Oxiridirman.]
11.Ko‘rganlaringni kitobga yozib bor va Asiyadagi yetti jamoatga – Efes, Izmir, Pergam, Tiyatira, Sardis, Filadelfiya va Laodikiya shaharlaridagi jamoatlarga yubor”.
12.Men bilan gaplashayotgan Kimsani ko‘rish uchun o‘girildim. Shunda yetti oltin shamdonni ko‘rdim.
13.Shamdonlar o‘rtasida bo‘yi baravar uzun rido kiygan va ko‘ksiga oltin kamar bog‘lagan Inson O‘g‘liga o‘xshash bir Kimsa ko‘rindi.
14.Uning boshi, sochlari bamisli oq yung, qordek oppoq, ko‘zlari esa otash alangasidek chaqnardi.
15.Uning oyoqlari ko‘rada qizdirilgan yaltiroq misga o‘xshardi, ovozi ko‘p suvlarning shov-shuvini eslatardi.
16.O‘ng qo‘lida yetti yulduzni tutib turar, og‘zidan o‘tkir dudama qilich chiqazib turar edi. Uning yuzi kunning qizig‘ida balqiydigan quyoshday balqib turardi.
17.Uni ko‘rishim bilanoq, Uning oyoqlari ostiga jonsiz kabi yiqildim. U esa o‘ng qo‘lini ustimga qo‘yib, shunday dedi: “Qo‘rqma! Men Avvaliyu Oxiridirman.
18.Tirikman. O‘lgan edim va mana, abadulabad tirikman. Omin. O‘lim va tamug‘ ochqichlari Mendadir.
19.Shunday qilib, nimalar ko‘rding, nimalar bo‘lyapti, bundan so‘ng nimalar yuz beradi, hammasini yozib bor.
20.O‘ng qo‘limda sen ko‘rgan yetti yulduz va yetti oltin shamdon siriga kelsak, yetti yulduz – yetti jamoatning farishtalari, yetti shamdon esa – yetti jamoatdir”.

Revelation II
1.“Efesdagi jamoatning farishtasiga yoz:     Yetti yulduzni o‘ng qo‘lida Tutguvchi, yettita oltin shamdon orasida Yuruvchi shunday deydi:
2.Sening ishlaring, mehnating, sabr-toqatingni bilaman, buzuq odamlarni ko‘tara olmasligingni ham bilaman. Havoriy bo‘lmagan holda o‘zlarini havoriy deb aytganlarni sinading va yolg‘onini fosh qilding.
3.Ha, sabr-toqating bor. Mening nomim uchun ko‘pni boshdan kechirding va charchamading.
4.Biroq senga bir e’tirozim borki, sen ilk muhabbatingdan ayniding.
5.Endi qayerdan tushganingni esla! Tavba qil va avvalgi ishlaringni qilib yur. Aks holda, tavba qilmasang, qo‘qqisdan sening yoningga kelib, shamdoningni joyidan siljitib yuboraman.
6.Lekin sendagi yaxshi fazilat shuki, sen nikolaychilarning ishlaridan nafratlanasan. Men ham ulardan nafratlanaman.
7.Ruhning jamoatlarga aytayotgan gaplarini qulog‘i bor kishi eshitsin. G‘olibga Xudoning jannatidagi hayot daraxti mevasidan yeyishni ehson etaman”.
8.“Izmirdagi jamoatning farishtasiga yoz:     O‘lgan bo‘lib, tirilib Kelgan, Birinchi va Oxirgi shunday deydi:
9.Sening [ishlaring,] qayg‘ularing, kambag‘alligingni bilaman. Ammo holbuki, sen boysan! O‘zlarini yahudiy deganlarning haqoratlarini ham bilaman. Ular yahudiy emas, balki shayton yig‘inidirlar.
10.Boshga tushadigan azob-uqubatlardan hech qo‘rqma. Mana, iblis sizlarni sinash uchun orangizdan ba’zilarni olib zindonga tashlaydi, o‘n kungacha azob chekasizlar. O‘limgacha sodiq qol, shunda Men senga hayot tojini beraman.
11.Ruhning jamoatlarga aytayotgan gaplarini qulog‘i bor kishi eshitsin. G‘olib kelgan ikkinchi o‘limdan hech bir zarar ko‘rmaydi”.
12.“Pergamdagi jamoatning farishtasiga yoz:     O‘tkir dudama qilich Sohibi shunday deydi:
13.[Sening ishlaringni bilaman.] Shaytonning taxti bo‘lgan joyda yashayotganingni bilaman. Mening nomimga ixlos qo‘yding. Hatto orangizdagi sodiq shohidim Antipa shayton o‘tirgan yerda shahid bo‘lgan kunlarda ham sen Menga bo‘lgan imoningdan qaytmading.
14.Lekin senga bir oz e’tirozim bor: orangizda Bal’om ta’limotini tutuvchilar bor. Bal’om Isroil o‘g‘illarini yo‘ldan urish uchun Boloqni tashviq qilgan edi, Boloq esa ularni butga qurbon qilingan go‘sht yeyishga va zinokorlik qilishga unatdi.
15.Shuningdek, sening ichingda nikolaychilar ta’limotini tutuvchilar ham bor.
16.Endi tavba qil! Aks holda men zudlik bilan oldingga borib, O‘z og‘zimdagi qilich bilan o‘sha gunohkorlarga qarshi jang qilaman.
17.Ruhning jamoatlarga aytayotgan gaplarini qulog‘i bor kishi eshitsin. G‘olibga sirli manna va bir oq tosh beraman. Bu toshning ustiga yangi bir ism yozilganki, uni toshni olgan kishidan boshqa hech kim bilmaydi”.
18.“Tiyatiradagi jamoatning farishtasiga yoz:     Ko‘zlari otash alangasiday chaqnoq va oyoqlari yaltiroq misday porloq Xudoning O‘g‘li shunday deydi:
19.Sening ishlaring, sevging, imoning, fidoyiliging va sabringni bilaman. Oxirgi ishlaring avvalgisidan ko‘proq ekanini ham bilaman.
20.Lekin senga bir e’tirozim bor: Izavel degan xotinga yo‘l qo‘yibsan. U o‘zini payg‘ambar deb, qullarimga zinokorlik etishni va butga qurbon qilingan narsani yeyishni targ‘ib qilib, ularni to‘g‘ri yo‘ldan ozdirmoqda.
21.Tavba qilishi uchun unga muhlat berdim, ammo u zinokorligidan tavba qilmoqchi emas.
22.Mana, Men uni xastalik to‘shagiga yotqizaman. U bilan birga zino qilganlarni ham, bordiyu qilmishlaridan tavba qilmasalar, buyuk kulfatga duchor qilaman.
23.Uning farzandlariga o‘lim urug‘ini yog‘diraman. Shunda butun jamoatlar Men ko‘ngil va qalblarni sinab ko‘rguvchi ekanimni bilib oladilar. Orangizdagi har bir kishini o‘z qilmishiga yarasha taqdirlayman.
24.Tiyatirada qolgan va bu ta’limotga ergashmagan, go‘yo “shaytonning teranliklari” deyilgan sirlarga bosh suqmagan boshqalarning hammasiga aytaman: sizlarga boshqa og‘irlik solmayman.
25.Faqat Men kelgunimga qadar, sizda bor bo‘lganni qattiq ushlanglar.
26.G‘olib kelgan va oxirigacha Mening ishlarimga ergashganga xalqlar ustidan hukmronlik qilishni ato etaman.
27.Bu iqtidorni Menga Otam ato qilgan, Men esa uni shogirdimga ato etaman. U temir tayoq ila xalqlarga cho‘ponlik qiladi, ular esa sopol idish singari sinib ketadi. Unga tong yulduzini ham ato qilaman.
28.Ruhning jamoatlarga aytayotgan gaplarini qulog‘i bor kishi eshitsin”.

Revelation III
1.“Sardisdagi jamoatning farishtasiga yoz:     Xudoning yetti Ruhiga va yetti yulduzga Molik shunday deydi: Sening ishlaringni bilaman. Sening go‘yo tirik degan noming bor, ammo o‘liksan.
2.Bedor bo‘l! O‘lishga yuz tutmagan nimang qolgan bo‘lsa, tuzatib qo‘y. Sening ishlaring Xudoyim oldida tugal emasligini aniqladim.
3.Nima eshitgan va qabul qilgan bo‘lsang, eslab amalga oshir va tavba qil. Agar bedor bo‘lmasang, Men o‘g‘riday bosib kelaman, sen esa qaysi soatda seni bosib olishimni bilmaysan.
4.Biroq Sardisda o‘z kiyimlarini bulg‘atmagan bir necha odamlaring bor. Ular Men bilan birga oq kiyimda yuradilar, ular bunga loyiqdir.
5.Kimki g‘olib kelsa, shunday oq kiyim kiyadi. Men uning nomini hayot kitobidan o‘chirmayman, Otam Xudo va Uning farishtalari oldida uning nomini tan olaman.
6.Ruhning jamoatlarga aytayotgan gaplarini qulog‘i bor kishi eshitsin”.
7.“Filadelfiyadagi jamoatning farishtasiga yoz:     Muqaddas va Haq, Dovudning kalitiga Molik, ochganini hech kim bekita olmaydigan, bekitganini esa hech kim ocha olmaydigan Zot shunday deydi:
8.Sening ishlaringni bilaman. Mana, oldingdagi eshikni ochdim, uni hech kim bekita olmaydi. Senda kuch ko‘p emas, ammo Mening so‘zimni saqlading, nomimni inkor etmading.
9.Mana, shayton yig‘inidan bo‘lganlarni Men nima qilarkanman? Ular o‘zlarini yolg‘ondan yahudiy deydilar, ammo yahudiy emaslar. Men ularni shunday ko‘yga solamanki, kelib sening oyog‘ingga sajda qiladilar, Men seni naqadar sevganimni bilib oladilar.
10.Sen Mening sabr qilish haqidagi amrimni bajo keltirding, shuning uchun Men yer yuzi bo‘ylab yashovchilarni sinash uchun yuboriladigan vasvasa soatidan seni asrayman.
11.Men tezda kelaman. Qo‘lingda nimang bo‘lsa, mahkam tut, zinhor biror kimsa tojingni tortib olmasin.
12.G‘olibni Men Xudoyimning ma’badida ustun qilaman, u boshqa u yerdan chiqmaydi. Uning peshanasiga Xudoyimning nomini, shuningdek, Xudoyim oldidan, osmondan tushadigan Xudoyimning shahri – yangi Quddusning nomini va O‘zimning yangi nomimni ham yozaman.
13.Ruhning jamoatlarga aytayotgan gaplarini qulog‘i bor kishi eshitsin”.
14.“Laodikiyadagi jamoatning farishtasiga yoz:     Omin, ishonchli va haqiqiy Shohid, Xudo yaratganlarining Boshlig‘i shunday deydi:
15.Sening ishlaringni bilaman, sen na sovuq va na issiqsan. O, qani edi yo sovuq, yo issiq bo‘lsang!
16.Sen issiq ham, sovuq ham emas, balki iliq bo‘lganing uchun seni og‘zimdan chiqarib yuboraman.
17.Sen: “Boyman, boyib ketdim, hech narsadan kam-ko‘stim yo‘q”, – deysan-u, ammo ayanchli, achinarli, qashshoq, ko‘r va yalang‘och ekanligingni bilmaysan!
18.Senga maslahat beraman: boyishing uchun Mendan o‘tda toblangan oltin, yalang‘ochlik aybing ko‘rinmasligi uchun oq kiyim, ko‘rishing uchun ko‘zga surtadigan malham sotib ol.
19.Men kimni sevsam, uning gunohini fosh qilaman va adabini beraman. Shunday ekan, g‘ayratga kel va tavba qil.
20.Mana, Men eshik oldida turib, taqillatyapman. Kimda-kim ovozimni eshitib eshikni ochsa, Men uning yoniga kiraman; Men u bilan, u Men bilan kechki ovqatni baham ko‘ramiz.
21.G‘olibga O‘zim bilan birga taxtimda o‘tirishni ato etaman. Chunki Men ham g‘olib kelib, Otam bilan birga Uning taxtida o‘tirdim.
22.Ruhning jamoatlarga aytayotgan gaplarini qulog‘i bor kishi eshitsin”.

Revelation IV
1.Shundan keyin bir qaragan edim, osmonda lang ochiq bir eshikni ko‘rdim. Ilgari men bilan gaplashgan karnay sadosiga o‘xshash o‘sha ovoz yana eshitildi: “Bu yoqqa chiq, bundan keyin nima yuz berishini senga ko‘rsataman”.
2.Shu payt men Ilohiy Ruhning ta’sirida qoldim. Bir qarasam, osmonda bir taxt – Arshi A’lo turar, unda bir Siymo o‘tirar edi.
3.O‘tirgan Siymo olmos va la’lga o‘xshash yaltiroq edi. Arshi A’lo atrofida zumradnamo kamalak bor edi.
4.Tevarakda yana yigirma to‘rtta taxt turar, bu taxtlarda boshlarida oltin toj va oq kiyim kiygan yigirma to‘rt nafar oqsoqol o‘tirar edi.
5.Arshi A’lodan chaqmoq chaqib, momaqaldiroqning guldiragan ovozi kelardi. Arshi A’lo oldida Xudoning yetti Ruhi bo‘lgan yettita mash’al yonib turardi.
6.Arshi A’loning old qismida oynaga o‘xshagan, billurday dengiz bor edi.     Arshi A’loning o‘rta qismi va atroflarida to‘rtta jondor turar edi, ularning oldi va orqasi ko‘zlar bilan qoplangan edi.
7.Birinchi jondor arslonga, ikkinchisi buzoqqa o‘xshar edi, uchinchi jondorning yuzi odamsimon, to‘rtinchisi esa uchayotgan burgutga o‘xshar edi.
8.Bu to‘rt jondorning har birining oltita qanoti bor edi. Ular ichin-tashin, har taraflama ko‘zlar bilan qoplangan edi. Kechasiyu kunduzi ular tinmay shu so‘zlarni takrorlaydi:     “Azaldan bor bo‘lgan, hozir bor,     Kelajakda ham bor bo‘lg‘usi     Sarvari koinot, Tangri Taolo     Muqaddas, muqaddas, muqaddasdir!”
9.Jondorlar Arshi A’loda o‘tirgan, to abad barhayot Siymoga izzat-ikrom va shukronalar qilishi bilan,
10.yigirma to‘rt nafar oqsoqol taxtdagi to abad barhayot Siymo oldida yerga yaslanib, sajda qilib, tojlarini taxt oldiga tashlab, shunday deydilar:
11.“Yo Rabbimiz, yo Xudoyimiz!     Sen shon-shuhrat, izzat-ikrom,     Kuch-qudratni egallashga loyiqsan.     Zero Sen butun borliqni yaratding,     Hamma narsa Sening irodang ila vujudga keldi”.

Revelation V
1.Arshi A’loda o‘tirgan Siymoning o‘ng qo‘lida ichi ham, tashi ham yozuvdan iborat, yettita muhr bilan muhrlangan bir kitob ko‘rdim.
2.Kuchli bir farishta baland ovoz bilan: “Kitobni ochishga va uning muhrlarini yechishga kim loyiq?” – deya e’lon qilayotganini ko‘rdim.
3.Biroq na osmonda, na yer yuzida, na yer ostida kitobni ocha oladigan yoki ichiga nazar sola oladigan biror kimsa yo‘q edi.
4.Kitobni ochib o‘qishga yoki hatto ichiga nazar solishga ham loyiq biror kimsa topilmaganligidan, men ko‘p yig‘ladim.
5.Shunda oqsoqollardan biri menga: “Yig‘lama! – dedi. – Mana, Yahudo qabilasidan bo‘lgan Arslon, Dovud zotidan bo‘lgan G‘olib kitobni ochib, yetti muhrni yechishga qodir”.
6.To‘rt jondor va oqsoqollar qurshab olgan Arshi A’loning o‘rtasida bo‘g‘izlangan kabi bir Qo‘zi turganini ko‘rdim. Qo‘zining yetti shoxi va yetti ko‘zi bor edi; bular Xudoning yer yuziga yuborgan yetti Ruhidir.
7.Qo‘zi kelib, Arshi A’loda o‘tirgan Siymoning o‘ng qo‘lidan kitobni oldi.
8.U kitobni olganda, to‘rt jondor va yigirma to‘rt oqsoqol Qo‘zining oldida yerga yuz tuban yiqilishdi. Har birining qo‘lida bir chang va xushbo‘y tutatqilarga to‘la oltin kosalar bor edi. Xushbo‘y tutatqilar – azizlarning duoyu ibodatlari demakdir.
9.Ular quyidagicha yangi qo‘shiq aytishar edi:     “Sen kitobni olishga,     Uning muhrlarini yechishga loyiqsan!     Chunki Sen bo‘g‘izlangan eding,     O‘z qoning evaziga har bir qabila, til, xalq va millatdan     Xudo uchun odamlarni qo‘lga kiritding.
10.Bizni Xudoyimizga shohlar va ruhoniylar qilding,     Bizlar yer yuzida hukm surajakmiz”.
11.Keyin Arshi A’lo, jondorlar va oqsoqollarning atrofida ko‘p farishtalarni ko‘rdim, ularning ovozlarini eshitdim. Ularning sanog‘iga yetib bo‘lmas, ming-minglab, lak-lak edilar.
12.Ular baland ovoz bilan derdilar:     “Bo‘g‘izlangan Qo‘zi kuch-qudrat, boylik,     Donishmandlik, saltanat, shuhratu shavkat,     Hamdu sanolarga sazovordir!”
13.Ko‘kdayu yerdagi, yer ostidagi, dengiz yuzidagi va ichidagi har bir maxluqot, har bir mavjudotning shunday deganini eshitdim:     “Arshi a’loda o‘tirgan Xudo va Qo‘zi     Abadulabad hamdu sanolar, shon-shuhratlar,     Izzat-ikrom va saltanatga sazovordir!”
14.To‘rt jondor: “Omin!” – dedilar. Yigirma to‘rt oqsoqol esa yuz tuban yiqilib, [ilalabad barhayot Bo‘lganga] sajda qildilar.

Revelation VI
1.Keyin men Qo‘zining yetti muhrdan birini buzganini ko‘rdim. O‘sha paytda to‘rt jondordan biri momaqaldiroqqa o‘xshash ovoz bilan: “Chiqib qaragin!” – deganini eshitdim.
2.Men bir qarasam, bir oq otni, ustida kamalagi bor suvorini ko‘rdim. Unga bir toj berildi. U g‘oliblarcha yo‘lga otlandi, yana g‘alaba qozonishga chiqdi.
3.Qo‘zi ikkinchi muhrni buzganda, ikkinchi jondor: “Chiqib qaragin!” – deganini eshitdim.
4.Shu payt boshqa jiyron ot chiqib qoldi. Otliqqa katta qilich – insonlar bir-birini zolimlarcha o‘ldirishi uchun dunyodan tinchlikni olish qudrati berildi.
5.Qo‘zi uchinchi muhrni buzganda, uchinchi jondor: “Chiqib qaragin!” – deganini eshitdim. Bir qarasam, qora bir ot chiqayotganini ko‘rdim. Otliqning qo‘lida tarozi bor edi.
6.Men to‘rt jondorning orasidan shunday bir ovoz eshitganday bo‘ldim: “Bir tog‘ora bug‘doy bir kumush tangaga, uch tog‘ora arpa bir kumush tangaga. Ammo zaytun yog‘i va sharobga zarar yetkazma!”
7.Qo‘zi to‘rtinchi muhrni buzganda, “Chiqib qaragin!” degan to‘rtinchi jondorning ovozini eshitdim.
8.Bir qarasam, bir saman ot chiqayotgan ekan. Otga mingan suvorining nomi O‘lim edi. Tamug‘ uning ketidan kelayotgan edi. Ularga qilich bilan, qahatchilik va o‘lat bilan, yerning vahshiy hayvonlari bilan odamlarni qirish uchun yerning to‘rtdan bir qismi ustidan hokimlik berildi.
9.Qo‘zi beshinchi muhrni buzganda, Xudoning kalomi va bergan shahodatlari tufayli shahid bo‘lganlarning jonlarini qurbongoh poyasida ko‘rdim.
10.Baland ovoz bilan faryod qilib shunday derdilar: “Ey muqaddas va haqqoniy Hukmdor, qachongacha hukm etmay va dunyoda yashayotganlardan qonimizning intiqomini olmay turasan?”
11.Ularning har biriga oq libos berildi. O‘zlari kabi o‘ldiriladigan hamkor va birodarlari soni to‘lmagunga qadar, qisqa bir muddat tinch qolishlari ularga aytildi.
12.Qo‘zi oltinchi muhrni buzganda, qarasam, buyuk zilzila bo‘layotganini ko‘rdim. Quyosh xuddi qora xirqaga burkangandek qorong‘ilashdi, oy esa laxta qonga aylandi.
13.Kuchli shamol anjir daraxtini silkitganda xom anjirlar yerga qanday to‘kilsa, osmondagi yulduzlar ham xuddi shunday yer yuziga to‘kildi.
14.Osmon daftarday o‘ralib, yo‘qolib ketdi. Har bir tog‘ va orol joyidan siljidi.
15.Dunyoning shohlariyu mansabdorlari, boylari, mingboshilari, zo‘ravonlari, erkinu tutqinlar – bari g‘orlarga va tog‘larning qoyalari orasiga yashirindilar.
16.Ular tog‘u qoyalarga: “Ustimizga qulang, taxtda o‘tirgan Siymodan va Qo‘zining g‘azabidan bizni asrang!
17.Uning buyuk qahr-g‘azab kuni keldi-ku! Unga kim bardosh bera oladi?!” – deb yolvorar edilar.

Revelation VII
1.Shundan keyin yer yuzining to‘rt burchagida turgan to‘rt nafar farishtani ko‘rdim. Yel esib, yerga ham, dengizga ham, biron daraxtga ham tegmasin deb, ular yer yuzining to‘rt shamolini ushlab turar edilar.
2.So‘ngra men barhayot Xudoning muhrini ushlab turgan, kunchiqardan chiqayotgan boshqa bir farishtani ko‘rdim. U yerga va dengizga zarar yetkazish uchun qudrat olgan to‘rtta farishtaga baland ovoz bilan xitob qildi:
3.“Xudoyimizning qullari peshanalariga muhr bosmagunimizcha, na yerga, na dengizga, na daraxtlarga biron zarar yetkazmanglar!”
4.Men muhrlangan kishilarning sonini eshitdim. Bani Isroil qabilalarining barchasidan yuz qirq to‘rt ming kishi muhrlangan edi:
5.Yahudo qabilasidan o‘n ikki ming kishi muhrlangan edi.     Ruben qabilasidan o‘n ikki ming,     Gad qabilasidan o‘n ikki ming,
6.Osher qabilasidan o‘n ikki ming,     Naftoli qabilasidan o‘n ikki ming,     Manashe qabilasidan o‘n ikki ming,
7.Shim’o‘n qabilasidan o‘n ikki ming,     Leviy qabilasidan o‘n ikki ming,     Issoxor qabilasidan o‘n ikki ming,
8.Zavulun qabilasidan o‘n ikki ming,     Yusuf qabilasidan o‘n ikki ming,     Benyamin qabilasidan o‘n ikki ming kishi muhrlangan edi.
9.Shundan keyin qarasam, har xil millatdan, barcha qabilalar, xalqlar va tillardan bo‘lgan, uning hisobiga yetib bo‘lmaydigan darajada ulkan bir olomon Arshi A’lo oldida, Qo‘zining huzurida turardi. Hammasi oq libos kiyib, qo‘llarida xurmo novdasini tutar edilar.
10.Ular baland ovoz bilan: “Najotkorlik taxtda o‘tirgan Xudoyimizga va Qo‘ziga xosdir!” – deb xitob qilishar edi.
11.Hamma farishtalar taxt, oqsoqollar va to‘rt jondorning atrofida turar edilar. Taxtning oldida o‘zlarini yuz tuban yerga tashlab, Xudoga sajda qilib, bunday aytishar edi:
12.“Omin!     Hamdu sanolar, shon-shuhrat, donishmandlik,     Shukronayu sharaflar, qudrat va saltanat     Abadulabad bizning Xudoyimizga xosdir!     Omin”.
13.Oqsoqollardan biri gap boshlab mendan so‘radi:     – Oq libos kiygan bu odamlar kim, ular qayerdan kelganlar?
14.– Ey taqsir, buni siz bilasiz, – dedim men. U menga shunday aytdi:     – Bular buyuk qayg‘udan o‘tib chiqqanlar. Liboslarini yuvib, Qo‘zining qoni bilan oqartirganlar.
15.Shuning uchun ular Xudoning taxti oldida turadilar va Uning ma’badida kecha-kunduz xizmat qiladilar. Taxtda O‘tirgan esa chodirini ularning ustiga quradi.
16.Ular boshqa och qolmaydilar ham, chanqamaydilar ham. Endi na quyosh, na biron-bir jazirama ularni qizitmaydi.
17.Chunki taxt o‘rtasidagi Qo‘zi ularni boqadi, obi hayot buloqlariga olib boradi. Xudo ularning ko‘z yoshlarini butunlay artib yuboradi.

Revelation VIII
1.Qo‘zi yettinchi muhrni buzganda, osmon yarim soatcha sukunatda qoldi.
2.Men Xudoning huzurida turgan yetti farishtani ko‘rdim. Ularga yettita karnay berildi.
3.Boshqa bir farishta kelib, qurbongohning oldida turdi. Uning qo‘lida xushbo‘y tutatqilar tutatishga moslangan oltin idish bor edi. Arshi A’lo oldidagi oltin qurbongoh ustida bag‘ishlasin deb, barcha azizlarning ibodatlari bilan qorishtirish uchun unga ko‘p xushbo‘y tutatqilar berildi.
4.Azizlarning ibodatlari bilan tutatqilarning tutuni farishtaning qo‘lidan Xudoning oldiga ko‘tarildi.
5.Farishta tutatqi tutatayotgan idishni oldi-yu, uni qurbongohdagi otash bilan to‘ldirib, yer yuziga uloqtirib yubordi. O‘shanda gulduros sadolari yangrab, yashinlar chaqnab, zilzila boshlandi.
6.Keyin qo‘llarida yetti karnay tutgan yetti farishta karnay chalishga chog‘landilar.
7.Birinchi farishta karnay chaldi. Qon aralash do‘l va otash paydo bo‘ldi va yer yuziga yog‘dirildi. Yerning uchdan biri, daraxtlarning uchdan biri va butun o‘t-o‘lanlar yonib ketdi.
8.Ikkinchi farishta karnay chaldi. Xuddi lovullab yonayotgan katta tog‘ dengizning ichiga otilganday bo‘ldi va dengizning uchdan biri qonga aylandi.
9.Dengizdagi jonli maxluqlarning uchdan bir qismi o‘ldi va kemalarning uchdan bir qismi nobud bo‘ldi.
10.Uchinchi farishta karnay chaldi. Osmondan mash’al bo‘lib yonayotgan ulkan bir yulduz daryolarning uchdan biriga, shuningdek, suv buloqlariga tushdi.
11.Bu yulduzning oti Erman edi. Suvlarning uchdan bir qismi ermanga aylandi, shunday taxirlashib ketgan suvdan ichib ko‘p odamlar o‘ldi.
12.To‘rtinchi farishta karnay chaldi. Quyoshning uchdan biri, oyning uchdan biri va yulduzlarning uchdan biri zararlandi. Natijada ularning uchdan bir qismi qorong‘ilashdi, kunduzning ham, tunning ham uchdan bir qismi yorug‘siz qoldi.
13.Keyin qarasam, osmonning o‘rtasida uchib borayotgan bir burgut baland ovoz bilan shunday deganini eshitdim: “Karnaylarini chaladigan boshqa uchta farishtaning karnay sadosidan yer yuzida yashayotganlarning holiga voy, voy, voy!”

Revelation IX
1.Beshinchi farishta karnay chaldi. Osmondan yerga tushgan bir yulduzni ko‘rdim. Unga tubsizlik qa’rining kaliti berilgan edi.
2.U tubsizlik qa’rining qulfini ochdi. Tubsizlik qa’ridan katta o‘choqdan o‘rlayotgan dudga o‘xshash tutunlar chiqdi. Tubsizlik qa’ridan o‘rlayotgan tutundan quyosh va havo qorong‘ilashib ketdi.
3.Tutundan chigirtkalar chiqib, yer yuziga tarqaldi. Ularga yer yuzidagi chayonlarning kuchiga o‘xshash bir kuch berilgan edi.
4.Chigirtkalarga yer yuzidagi o‘t-o‘lanlarga ham, bironta ko‘kalamzor yoki daraxtga ham tegmanglar, faqat peshanalarida Xudoning muhri bo‘lmagan odamlargagina zarar yetkazinglar, deb buyurildi.
5.Chigirtkalarga odamlarni o‘ldirishga emas, faqat ularga besh oy azob berishga ruxsat etildi. Ular bergan azob esa chayon insonni chaqqandagi azobday edi.
6.Bu hodisa sodir bo‘ladigan kunlarda insonlar o‘limni izlaydilar, ammo uni topa olmaydilar. O‘limni istab qoladilar, ammo o‘lim ulardan qochadi.
7.Chigirtkalarning ko‘rinishi jangga shaylangan otlarga o‘xshar edi. Ularning boshida oltin tojga o‘xshash buyumlar bor, yuzlari esa odamsimon edi.
8.Sochlari ayollar sochiga, tishlari esa arslon tishiga o‘xshar edi.
9.Ko‘kraklari xuddi temir zirhday, qanotlarining tovushi esa urushga yelib borayotgan tumonat otlaru jang aravalarining tovushini eslatar edi.
10.Chayonlarga o‘xshash dumlari va nishlari bor edi. Insonlarga besh oy zarar yetkazish uchun olgan qudratlari o‘sha dumlarida edi.
11.Ularning ustida tubsizlik qa’rining farishtasi hukmronlik qiladi. Bu farishtaning oti yahudiycha Abaddo‘n, yunoncha Apollion demakdir.
12.Birinchi “voy” o‘tdi, mana bundan keyin yana ikkita “voy” bor.
13.Oltinchi farishta karnay chaldi. Xudo huzuridagi oltin qurbongohning to‘rtta shoxi tomondan bir ovoz eshitdim.
14.Bu ovoz qo‘lida karnay bo‘lgan oltinchi farishtaga: “Buyuk Frot daryosi bo‘yida bog‘lab qo‘yilgan to‘rt farishtani yechib yubor!” – dedi.
15.Insonlarning uchdan birini o‘ldirsin deb, o‘sha soat, o‘sha kun, o‘sha oy va o‘sha yil uchun hozir turgan to‘rtta farishta bo‘shatib yuborildi.
16.Otliq qo‘shinlar soni ikki yuz million edi, men ularning sonini eshitdim.
17.Men vahiyda otlar bilan suvorilarni bunday holatda ko‘rdim: ularning olov, lojuvard va oltingugurt rangli zirhlari bor edi. Otlarning boshi arslon boshiga o‘xshar, og‘izlaridan olov, tutun va oltingugurt chiqib turar edi.
18.Insoniyatning uchdan biri bu uch balodan – otlar og‘zidan chiqayotgan olov, tutun va oltingugurtdan o‘ldi.
19.Chunki otlarning kuchi og‘zi va dumlaridadir. Dumlarida ilonga o‘xshagan boshlari bor, bu boshlari bilan zarar yetkazadilar.
20.Bu balolardan omon qolgan insonlar esa o‘z qilmishlaridan tavba qilmadilar. Jinlarga bosh egishdan, ko‘rolmaydigan, eshitolmaydigan, yurolmaydigan oltin, kumush, mis, tosh va yog‘och butlarga sajda qilishdan voz kechmadilar.
21.O‘zlarining qotillik, jodugarlik, zinokorlik va o‘g‘riliklaridan ham tavba qilmadilar.

Revelation X
1.Men osmondan tushayotgan, bulutga burkangan kuchli boshqa bir farishtani ham ko‘rdim. Uning boshi uzra kamalak bor edi. Yuzi quyoshday yaltirar, oyoqlari olov ustunlariday lovullab turar edi.
2.Uning qo‘lida ochilgan bir kitobcha bor edi. U o‘ng oyog‘ini dengiz ustiga, chap oyog‘ini esa yer yuziga qo‘yganicha,
3.arslon bo‘kirganday kuchli ovoz bilan hayqirdi. U hayqirgan mahalda yettita momaqaldiroq ham o‘z tovushlari bilan gapga kirdi.
4.Yettita momaqaldiroq o‘zicha gapira boshlaganda, men yozmoqchi bo‘ldim. Lekin osmondan:     – Yettita momaqaldiroqning gaplarini yozma, muhrlab sir saqla! – degan tovush eshitdim.
5.Dengiz va yer yuzida turgan, men ko‘rgan farishta o‘ng qo‘lini osmonga ko‘tardi.
6.Osmon va undagi borliqni, yer va ustidagi borliqni, dengiz va ichidagi borliqni yaratgan, abadulabad barhayot bo‘lgan Parvardigor haqi qasam ichib, farishta dedi:     – Endi muhlat uzaymaydi.
7.Mana, yettinchi farishta karnay chalib ovoz beradigan kunlarda, Xudo O‘z qullari – payg‘ambarlarga ma’lum qilgan O‘zining sirli murod-maqsadini butkul amalga oshirgay.
8.Osmondan eshitilgan ovoz menga yana gapirib:     – Bor, dengiz va yer ustida turgan farishtaning qo‘lidagi ochiq kitobchani ol, – dedi.
9.Men farishtaning yoniga borib:     – Kitobchani menga bergil, – dedim. Farishta menga:     – Kitobchani olib, uni yegin! Qorningda bir taxirlik hosil qiladi, ammo og‘zing asalday shirin bo‘ladi, – dedi.
10.Men kitobchani farishtaning qo‘lidan olib yedim. Og‘zim asaldek shirin bo‘ldi. Ammo uni yeganimdan keyin qornim achishib ketdi.
11.So‘ngra farishta menga:     – Sen yana ko‘p xalqlar, millatlar, tillar va podshohlar haqida bashorat qilishing kerak, – dedi.

Revelation XI
1.Menga hassaga o‘xshash bir qamish berilib, shunday deyildi: “Tur, Xudoning ma’badini va qurbongohni o‘lchab chiq, unda sajda qiluvchilarni sanab chiq.
2.Lekin ma’badning tashqarisidagi hovlini qoldir, uni o‘lchama. Chunki u yer majusiylarga berilgan. Ular tabarruk shaharni qirq ikki oy oyoq osti qiladilar.
3.Men ikki shohidimga qudrat beraman, ular jul kiygan holda bir ming ikki yuz oltmish kun payg‘ambarlik qiladilar”.
4.Bular dunyoning Rabbi oldida turajak ikkita zaytun daraxti va ikkita mash’aldir.
5.Agar kim ularga ozor bermoqchi bo‘lsa, og‘izlaridan o‘t chiqib, dushmanlarini yeb bitiradi. Ularga ozor berishni istagan shunday o‘ldirilishi kerak.
6.Ular payg‘ambarlik qiladigan kunlarda yerga yomg‘ir yog‘masin, deb ko‘k yuzini bog‘lash qudratiga egadirlar. Ular suvni qonga aylantirish va yer yuzini istagan vaqtida turli baloyu ofatlarga yo‘liqtirish qudratiga egadir.
7.Ular shahodat berib bo‘lgandan keyin, tubsizlik qa’ridan chiqqan vahshiy hayvon ular bilan jang qiladi, ularni yengadi va o‘ldiradi.
8.Ularning jasadlari buyuk shaharning maydoniga tashlanib qoladi. Bizning Rabbimiz ham o‘sha shaharda xochga mixlangan edi, uning ramziy nomi Sado‘m va Misrdir.
9.Barcha xalqlardan, qabilalardan, turli til va millatlardan bo‘lgan odamlar uch yarim kun ularning jasadlariga ko‘z olaytirib, dafn etishga ruxsat berishmaydi.
10.Yer yuzida yashayotganlar bundan sevinib xursandchilik qilishadi va bir-birlariga hadyalar yuborishadi. Chunki ikkala payg‘ambar yer yuzida yashovchilarga ko‘p azob bergan edilar.
11.Uch yarim kundan keyin ikki payg‘ambarning vujudiga Xudodan hayot ruhi kirdi va ular oyoqqa turdilar. Ularni ko‘rganlarga qattiq dahshat tushdi.
12.Ikki payg‘ambar samodan kelgan baland bir ovozning: “Bu yoqqa chiqinglar!” – deganini eshitiboq, dushmanlarining ko‘z o‘ngida bulut ichida osmonga ko‘tarilishdi.
13.O‘sha zahoti shiddatli bir zilzila yuz berdi va shaharning o‘ndan bir qismi quladi. Zilzilada yetti ming kishi nobud bo‘ldi. Qolganlari esa dahshatda qolib, samodagi Xudoga hamdu sano aytishdi.
14.Ikkinchi “voy” o‘tdi. Mana, uchinchi “voy” tez yaqinlashyapti.
15.Yettinchi farishta karnay chaldi. Osmonda baland ovozlar yangradi:     “Bu dunyoning hukmronligi Xudovandimizga     Va Uning Masihiga o‘tdi endi.     U abadulabad hukmronlik qiladi”.
16.So‘ng Xudoning huzurida taxtlarida o‘tirgan yigirma to‘rt nafar oqsoqol yuz tuban yerga tashlandilar va Xudoga sajda qilib dedilar:
17.“Yo Rabbiy, Tangri Taolo,     Har narsaga qodir Sarvari koinot!     Hozir borsan, ilgari bo‘lgansan.     Kelajakda ham bor bo‘lajaksan.     Biz Senga shukrlar qilamiz.     Sen buyuk qudratingni amalga oshirib,     Shoh o‘rnini egallading.
18.Elu xalqlar g‘azablangan edi,     Sen ham g‘azabga minding.     Ana, o‘liklarni hukm qilish vaqt-soati keldi,     Qullaring – payg‘ambarlar va azizlaring     Hamda Sendan qo‘rqqan kattayu kichiklarni     O‘z qilmishlariga yarasha taqdirlash vaqt-soati keldi,     Yer yuzini xarob qiluvchilarni xarob qilish vaqt-soati keldi!”
19.Keyin Xudoning osmondagi ma’badi ochildi. Ma’badda Uning Ahd Sandig‘i ko‘rindi. O‘shanda chaqmoq chaqib, momaqaldiroq sadolari yangradi, zilzila boshlandi, shiddatli do‘l yog‘di.

Revelation XII
1.Osmonda ajoyib bir alomat – quyoshga burkangan bir ayol paydo bo‘ldi. Uning oyoqlari ostida oy va boshida o‘n ikki yulduzli toj bor edi.
2.Ayol homilador bo‘lib, uni to‘lg‘oq tutar, dard bilan baqirar edi.
3.So‘ngra osmonda boshqa bir alomat ko‘rindi: yetti boshli, o‘nta shoxli, yetti boshiga yetti toj kiygan ulkan qizil ajdaho paydo bo‘ldi.
4.U dumi bilan osmondagi yulduzlarning uchdan birini sidirib, yerga uloqtirdi. Keyin ajdaho tug‘ayotgan ayolning chaqalog‘ini yutib yuborish uchun uning oldida kutib turdi.
5.Ayol o‘g‘il tug‘di. O‘g‘lon Xudoning huzuriga, Arshi A’loga keltirildi, chunki u barcha xalqlarni temir hassa bilan boqishi kerak.
6.Ayol esa cho‘l tomon, Xudo maxsus hozirlagan joyga qochib ketdi. U yerda u bir ming ikki yuz oltmish kun boqilishi lozim.
7.Osmonda jang bo‘ldi. Mikoil va uning farishtalari ajdahoga qarshi urishdilar. Ajdaho ham o‘zining farishtalari bilan urushga tushdi.
8.Ammo ajdaho g‘olib kelmadi. Osmonda ularga boshqa joy qolmadi.
9.Ulkan ajdaho – iblis va shayton deb atalgan, butun dunyoni aldab yo‘ldan ozdirayotgan o‘sha almisoq ilon o‘z farishtalari bilan birga yer yuziga otildi.
10.O‘shanda samodan baland ovoz bilan aytilgan bu so‘zlarni eshitdim:     “Endi Xudoyimiz najotkorligi, qudrati, saltanati     Hamda Uning Masihi hukmronligi o‘rnatildi.     Endi birodarlarimizning tuhmatchisi,     Xudoyimiz huzurida ularga kecha-kunduz tuhmat qilayotgan iblis tashqariga otildi.
11.Ular Qo‘zining qoni sharofati bilan va     O‘zlarining shahodat kalomi bilan uni yengdilar.     Ular o‘z jonlarini to o‘lguncha sevmagan edilar.
12.Shodlaning, ey osmonu falak va unda yashovchilar!      Ammo yer va dengizning holiga voy!     Zero iblis vaqt oz qolganini bilib,     Mudhish qahr-g‘azab ila sizning oldingizga tushdi”.
13.Ajdaho o‘zining yer yuziga otilganini ko‘rgach, o‘g‘il bola tuqqan ayolni ta’qib qila boshladi.
14.Ayol ilon oldidan cho‘l tomon qochib ketdi, o‘z joyiga uchib borishi uchun unga katta burgutning ikki qanoti berildi. O‘sha yerda u uch yarim yil boqilishi lozim.
15.Ilon esa, uni sel olib ketsin deb, ayolning ketidan quvib, og‘zidan daryoday suv to‘kdi.
16.Ammo yer xotinga yordam berdi; yer og‘zini ochib, ajdaho quyib yuborgan daryoni yutib yubordi.
17.Ajdaho ayolga qarshi darg‘azab bo‘ldi. U ayol naslidan omon qolganlar bilan, ya’ni Xudoning amrini saqlagan va Iso Masihning shahodatiga sodiq qolganlar bilan jang qilgani chiqdi.

Revelation XIII
1.Men dengiz sohilidagi qumloq ustida turgan edim. To‘satdan yetti boshli, o‘nta shoxli bir hayvon dengizdan chiqayotganini ko‘rib qoldim. Shoxlarida o‘nta toj bor edi, boshlarida esa kufrona nomlar yozilgan edi.
2.Men ko‘rgan hayvon qoplonga o‘xshar edi. Oyoqlari ayiqning oyog‘iga, og‘zi esa arslonning og‘ziga o‘xshar edi. Ajdaho unga o‘z qudrati, taxti va buyuk iqtidorini berdi.
3.Men hayvonning boshlaridan birini o‘lar holatda yaralangan taxlitda ko‘rdim. U o‘lay deganda, yarasi sog‘ayib qoldi. Shunda butun jahon hayvonning ketidan baqrayib, dong qotib qoldi, hayvonga bunday iqtidor bergan ajdahoga sajda qilishdi.
4.Odamlar: “Bu hayvonga o‘xshagan yana kim bor ekan? U bilan kim urisha olar ekan?” – deb hayvonga ham sajda qilishdi.
5.Hayvonga takabburona va kufrona so‘zlar sochadigan og‘iz berildi, u qirq ikki oy davomida bu iqtidorini amalda ko‘rsatdi.
6.Xudoga qarshi kufr aytish, Uning nomi va makoni hamda osmonda yashovchilarga qarshi kufrlar yog‘dirish uchun hayvon og‘zini ochdi.
7.Unga Xudo azizlari bilan urishish hamda ularni yengishga ruxsat berildi. Unga har bir qabila, xalq, til va millat ustidan hokimlik qilish iqtidori berildi.
8.Yer yuzida yashayotganlarning hammasi hayvonga sajda qilishadi, faqat dunyo yaratilganidan beri bo‘g‘izlangan Qo‘zining hayot kitobiga ismi qayd bo‘lganlar bundan istisnodir.
9.Qulog‘i bor kishi quloq solsin!
10.Kimki asirlikka olib borsa, o‘zi asirlikka tushar.     Kimki qilichdan o‘tkazsa, o‘zi qilichdan o‘tar.     Bunda Xudo azizlarining sabru imoni darkor.
11.Bundan so‘ng men yerdan chiqayotgan boshqa bir hayvonni ko‘rdim. Qo‘zi kabi ikkita shoxi bor edi va ajdaho kabi gapirardi.
12.U birinchi hayvonning butun iqtidori bilan uning oldida amal qilardi. Hayvon butun yer yuzini va unda yashovchilarni o‘lar holatdagi yarasi sog‘aygan birinchi hayvonga sajda qilishga majbur qildi.
13.U insonlar oldida hatto osmondan yerga olov tushirishga qadar ajoyib mo‘jizalar yaratdi.
14.Birinchi hayvon oldida qilishi uchun unga berilgan mo‘jizakorlik qudrati bilan u yer yuzida yashayotganlarni aldab yo‘ldan ozdirdi. U odamlarga qilichdan yaralanib, biroq sog‘ qolgan birinchi hayvonning tasvirini qilishni buyurdi.
15.Unga hayvonning tasviriga ruh kiritish uchun qudrat berildi. Hayvon tasviri tilga kirdi va o‘ziga sajda qilmaganlarning hammasini o‘ldirishni buyurdi.
16.U hammaning – kattayu kichikning, boyu kambag‘alning, erkinu tutqinning o‘ng qo‘li yoki peshanasiga tamg‘a bosilsin, deb farmon chiqardi.
17.Shunday qilib, kim hayvonning tamg‘asi, ya’ni uning oti yoki otining soniga ega bo‘lmasa, mutlaqo oldi-sotdi qilolmas edi.
18.Bunda hikmat bor. Aqli yetgan kishi hayvonning sonini hisoblab chiqsin, chunki bu son – insonning sonidir. Uning soni olti yuz oltmish oltidir.

Revelation XIV
1.Men qaradim-u, Sion tog‘ida Qo‘zi turganini ko‘rdim. Qo‘zi bilan birga peshanasida Uning va Otasining ismi yozilgan yuz qirq to‘rt ming kishi bor edi.
2.Osmondan ko‘p suvlarning shov-shuviday, gumburlagan momaqaldiroq tovushiday bir tovush yangrar edi. Men eshitgan bu tovush xuddi chang chalayotgan cholg‘uchilar chiqaradigan sadoni eslatardi.
3.O‘sha bir yuz qirq to‘rt ming kishi Arshi A’lo oldida, to‘rtta jondor va oqsoqollar oldida yangi bir kuy kuylar edilar. Yer yuzidan sotib olingan bu yuz qirq to‘rt ming kishidan boshqa hech kim bu kuyni o‘rgana olmas edi.
4.Bular o‘zlarini xotinlar bilan bulg‘atmagan ma’sum kishilardir. Bular Qo‘zi qayoqqa ketsa, Uning orqasidan ketgan kishilardir. Bular Xudo va Qo‘ziga to‘ng‘ich bo‘lgudek, insonlar orasidan sotib olinganlar.
5.Ularning tilida yolg‘on-makr yo‘q, [Xudoning taxti oldida] ular benuqsondir.
6.Shundan keyin osmon o‘rtasidan uchib borayotgan boshqa bir farishtani ko‘rdim. Bu farishta yer yuzida yashovchi har bir millat va qabilaga, har qanday til va xalqqa abadiy Mujda keltirayotgan edi.
7.U baland ovoz bilan shunday dedi:     “Xudodan qo‘rqing, Uni ulug‘lang!     Uning hukm qilish vaqt-soati keldi.     Yeru ko‘kni, dengizni, buloqlarni Yaratganga sajda qilinglar!”
8.Keyin boshqa bir farishta uchib kelib, shunday dedi:     “Vayron bo‘ldi!     Vayron bo‘ldi buyuk Bobil shahri!     U barcha xalqlarga ichirgan edi     O‘zining qaynoq fahshu zino sharobidin”.
9.So‘ngra uchinchi farishta uchib kelib, baland ovozda shunday dedi:     – Kimki hayvonga va uning tasviriga sajda qilib, peshanasi yoki qo‘liga tamg‘a qabul qilsa,
10.u Xudoning qahr kosasida soflab tayyorlangan qaynoq g‘azab sharobini ichadi-yu, muqaddas farishtalar va Qo‘zi oldida yonayotgan oltingugurt ichida azob chekadi.
11.Ular azobining dudi abadulabad burqirab turadi. Hayvon va uning tasviriga sajda qilib, hayvon nomli tamg‘ani qabul qilganlar kechayu kunduz tinchlik ko‘rmaydilar.
12.Bunga Xudo amrini saqlagan va Isoga sodiq qolgan azizlarning sabr-toqati darkor.
13.Shunda osmondan menga gapirayotgan bir ovozni eshitdim:     – Buni yozib ol: Bundan keyin Rabbimiz Iso ummati bo‘lib dunyodan o‘tganlar baxtlidir!     – Ha, – deydi Ruh, – ular o‘z mehnatlaridan tinchisin, ularning qilgan ishlari o‘zlariga hamrohdir.
14.Shundan keyin bir yorug‘ bulut ko‘rdim. Bulut ustida Inson O‘g‘liga o‘xshagan Siymo o‘tiribdi; Uning boshida oltin toj va qo‘lida o‘tkir o‘roq.
15.Ma’baddan boshqa bir farishta chiqib, bulut ustida O‘tirganga baland ovoz bilan shunday dedi: “O‘rog‘ingni ishga solib o‘r, chunki o‘rim-yig‘im vaqti keldi. Mana, yerning hosili yetildi”.
16.Bulut ustida O‘tirgan o‘rog‘ini yerga tashladi, yerning hosili ham o‘rildi.
17.Osmondagi ma’baddan boshqa bir farishta chiqdi. Uning ham o‘tkir o‘rog‘i bor edi.
18.Olovga hukmron yana boshqa bir farishta esa qurbongohdan chiqib keldi. U o‘tkir o‘roqli farishtaga shunday xitob qildi: “O‘tkir o‘rog‘ingni ishga sol, yerdagi uzum boshlarini qirqib ol, chunki yerda uzum pishib shingil-shingil bo‘ldi”.
19.Farishta o‘rog‘ini yerga tashladi, yerdagi uzum boshlarini terib, Xudoning katta qahr-g‘azab charxiga uloqtirdi.
20.Charx shaharning tashqarisida ishga tushdi. Charxdan oqib chiqqan qon daryo bo‘lib, bir ming olti yuz o‘q otimi yergacha bordi va otlarning yuganlarigacha chiqdi.

Revelation XV
1.Men osmonda odatdan tashqari ajoyib boshqa bir alomat ko‘rdim: qo‘lida oxirgi yetti balo bor yetti farishta. Ana shu balolar bilan Xudoning g‘azabi tamom bo‘ladi.
2.Men go‘yo olov aralash oynadan yasalgan bir dengizni ham ko‘rdim. Hayvonga, uning tasviri, [tamg‘asi] hamda nomining soniga qarshi g‘alaba qozonganlar Xudoning changlarini qo‘lga olib, shu oyna dengizning ustida turgan edilar.
3.Ular Xudo quli Musoning kuyini va Qo‘zining kuyini kuylab, shunday derdilar:     “Yo Rabbiy, Tangri Taolo,     Har narsaga qodir Sarvari koinot!     Sening ishlaring buyuk va ajoyibdir.     Ey elu xalqlar Podshohi!     Sening yo‘llaring to‘g‘ri va haqdir.
4.Ey Xudovandi karim!     Kim cho‘chimas ekan Sendan?     Kim ulug‘lamas ekan ismingni?     Zero yolg‘iz O‘zing muqaddassan.     Jamiki ellar huzuringga kelib,     Senga bosh egib sajda qilgaylar.     Barchaga ayon bo‘ldi odil hukmlaring”.
5.Shundan so‘ng qaradim-u, samodagi ma’bad, ya’ni Shahodat Chodiri ochilganini ko‘rdim.
6.Yetti baloga hokim yetti farishta toza va porloq zig‘ir mato kiygan va ko‘ksiga oltin kamarlar bog‘lagan holda ma’baddan chiqdilar.
7.To‘rt jondordan biri yetti farishtaga abadulabad barhayot Xudoning g‘azabi bilan to‘liq yettita oltin kosa berdi.
8.Ma’bad Xudoning ulug‘vorligi va qudratidan dud bilan to‘lib ketdi. Yetti farishtaning yetti balosi tamom bo‘lmaguncha, hech kim ma’badga kira olmadi.

Revelation XVI
1.Bundan keyin ma’baddan yetti farishtaga: “Boringlar, Xudoning g‘azabi bilan to‘lib-toshgan yetti kosani yerga to‘kinglar”, – degan baland bir ovoz eshitdim.
2.Birinchi farishta borib kosasini yerga to‘kdi. O‘zida hayvonning tamg‘asi bo‘lgan va uning tasviriga sajda qilayotgan odamlarda og‘ir, jirkanch yiringli yaralar paydo bo‘ldi.
3.Ikkinchi farishta kosasini dengizga to‘kdi. Dengiz o‘likning qoniga o‘xshash bir tus oldi va ichidagi butun jonivorlar o‘ldi.
4.Uchinchi farishta kosasini daryolarga va buloqlarga to‘kdi, bular ham qonga aylanib ketdi.
5.Suvlar farishtasining shunday deganini eshitdim:     “Yo Rabbiy, Sen barhaqsan,     Hozir bor, azaldan boru muqaddassan.     Sening hukming – odil hukm.
6.Aziz-muqaddaslar va payg‘ambarlar qonini to‘kkanlarga     Sen qon ichirding, ular bunga loyiqdir”.
7.Qurbongoh ham tilga kirib, shunday deganini eshitdim:     “Ha, Rabbiy, Tangri Taolo,     Har narsaga qodir Sarvari koinot!     Sening hukmlaring odil va haqqoniydir”.
8.To‘rtinchi farishta o‘z kosasini quyosh ustiga to‘kdi, quyoshga insonlarni o‘tday yondirish qudrati berildi.
9.Jazirama issiq insonlarni qizdirganda, ular bu ofatlarga hukmi o‘tadigan Xudo sha’niga hamdu sanolar emas, haqoratlar yog‘dirdilar, qilmishlaridan tavba qilmadilar.
10.Beshinchi farishta kosasini hayvon taxtiga to‘kib yubordi, hayvonning saltanati zimistonga chulg‘anib qoldi. Odamlar azobdan tillarini tishladi.
11.Azob va yara-jarohatlaridan nolib, osmondagi Xudoni haqorat qildilar-u, qilmishlaridan tavba qilmadilar.
12.Oltinchi farishta kosasini buyuk Frot daryosi ustiga to‘kdi. Kunchiqardan keladigan shohlarga yo‘l ochilsin deb, daryoning suvi quridi.
13.Bundan keyin ajdaho, hayvon va soxta payg‘ambarning og‘izlaridan chiqayotgan qurbaqanamo uchta yovuz ruhni ko‘rdim.
14.Bular ajoyibot yaratadigan jinlarning ruhidir. Ular har narsaga qodir Xudoning ulug‘ kunida bo‘ladigan jangga barcha jahon shohlarini to‘plash uchun chiqadilar.
15.“Mana, Men o‘g‘ri kabi kelyapman!     Baxtlidir hushyor tortgan kishi,     Yalang‘och yurmayin, aybim ko‘rinmasin deb     Kiyimini saqlab turgan kishi!”
16.Ruhlar shohlarni yahudiy tilida Hor-Magido‘n deyilgan joyga to‘pladilar.
17.Yettinchi farishta kosasini havoga to‘kdi. Samoviy ma’baddagi taxtdan: “Amalga oshdi!” – degan baland bir ovoz chiqdi.
18.Shu vaqt yashinlar chaqnab, ovozlar yangrab, momaqaldiroq guldiradi. Shunday kuchli zilzila bo‘ldiki, yer yuzida inson yashagandan beri bu qadar kuchli zilzila yuz bermagan edi.
19.Ulug‘ shahar uch bo‘lakka bo‘linib ketdi. Majusiylar shaharlari yer bilan yakson bo‘ldi. Xudoning qaynoq qahr-g‘azab sharobi bilan to‘lgan kosa unga berilsin deb, buyuk Bobil shahri ham Xudoning huzurida xotirlandi.
20.Har bir orol o‘rnidan jildi, tog‘lar ko‘zdan g‘oyib bo‘ldi.
21.Osmondan har bir donasi botmon keladigan yirik do‘l insonlar ustiga yog‘ildi. Odamlar do‘l balosidan Xudoni haqorat qilishardi, chunki bu balo haddan ziyod edi.

Revelation XVII
1.Yetti kosali yetti farishtadan biri kelib, menga shunday dedi: “Bu yoqqa kelgin, ko‘p suvlar bo‘yida o‘tirgan buyuk fohishaga chiqarilgan hukmni senga ko‘rsataman.
2.Yer yuzi shohlari u bilan fahsh qilardi, yer yuzida yashayotganlar uning zino sharobidan mast bo‘lardilar”.
3.Bundan keyin farishta meni Ilohiy Ruh ta’sirida cho‘lga olib keldi. U yerda yetti boshli, o‘n shoxli, kufrona nomlar bilan to‘lib-toshgan qip-qizil bir hayvon ustiga mingan xotinni ko‘rdim.
4.Xotin qip-qizil, arg‘uvon kiyimda, oltin, javohirot, marvaridlar bilan bezangan edi. Uning qo‘lida iflosliklar bilan, zino haromliklari bilan to‘lib-toshgan oltin kosa bor edi.
5.Xotinning peshanasida uning ismi yozilgan edi: “Sir: buyuk Bobil – yer yuzi fohishalari va haromliklari onasidir”.
6.Xotin Xudo azizlari qonidan, Iso shohidlari qonidan mast bo‘lganini ko‘rdim. Uni ko‘rib, g‘oyat darajada hayron bo‘ldim.
7.Farishta menga dedi: “Nima uchun hayratga tushding? Men senga xotinning va uni ko‘tarib yurgan yetti boshli, o‘n shoxli hayvonning sirini aytib beraman.
8.Ana, sen ko‘rgan hayvon bor edi, endi yo‘q. U ko‘p o‘tmay tubsizlik qa’ridan chiqib, halokatga yo‘liqadi. Yer yuzida yashayotgan va dunyo yaratilgandan buyon hayot kitobiga yozilmagan barcha odamlar hayvonni ko‘rib, hayron qoladilar. Chunki u bor edi, hozir yo‘q, ammo yana keladi.
9.Buni anglamoq uchun o‘tkir aqlu idrok darkor. Yetti bosh – xotin ustida o‘tirgan yetti tog‘dir.
10.Shu bilan birga yetti podshohdir. Bularning beshtasi mahv bo‘ldi, bittasi qoldi, boshqasi esa hali kelgan emas; u kelganda ham ko‘p vaqt turmaydi.
11.Ilgari bor, hozir yo‘q hayvon esa yetti podshohdan biri bo‘la turib, sakkizinchisidir, u halokatga yo‘liqadi.
12.Sen ko‘rgan o‘nta shox – o‘n podshoh demakdir. Ular hali saltanatni qo‘lga olgan emas. Ular hayvon bilan birga podshoh bo‘lib, bir soat hokimlik qiladilar.
13.Bular bir fikrda bo‘lib, qudratni va saltanatni hayvonga topshiradilar.
14.Ular Qo‘zi bilan jang qiladilar, ammo Qo‘zi ularni yengib chiqadi. Chunki Qo‘zi hokimlarning Hokimi – Shohanshohdir. U bilan birga bo‘lganlar esa da’vat etilganlar, tanlanganlar, sodiq qolganlardir”.
15.Farishta menga yana shunday dedi: “Fohisha o‘tirgan, sen ko‘rgan suvlar – elu xalq, millatlar, elatlar va tillardir.
16.Sen ko‘rgan hayvondagi o‘nta shox fohishadan nafratlanadilar. Uni yalang‘ochlab, barbod qiladilar, go‘shtini burdalab yeydilar, o‘zini esa o‘tda yondiradilar.
17.Chunki Xudo O‘zining irodasini bajarishni ularning diliga solgan. Shunday qilib, Xudoning kalomlari bajo kelmagunga qadar, ular bir jon, bir tan bo‘lib, o‘z hukmronliklarini hayvonga topshiradilar.
18.Sen ko‘rgan xotin – yer yuzi podshohlari ustidan hukmronlik qiladigan buyuk shahardir”.

Revelation XVIII
1.Bundan keyin ulug‘ saltanat sohibi boshqa bir farishtaning osmondan tushayotganini ko‘rdim. Uning ulug‘vorligidan yer yuzi yorishib ketdi.
2.U kuchli bir nido bilan bunday dedi:     “Vayron bo‘ldi! Vayron bo‘ldi buyuk Bobil!     U jinlarning makoni, har turli yomon ruhning panohi,     Har qanday murdoru manfur qushning panohi bo‘ldi.
3.U barcha xalqlarga o‘zining qaynoq fahshu zino sharobidan ichirgan edi.     Yer yuzi podshohlari u bilan zinokorlik qilgan edi,     Yer yuzi savdogarlari uning safolaru dabdabalaridan boyib ketdilar”.
4.Shu payt osmondan boshqa bir ovoz eshitdim. U dediki:     “Ey xalqim, undan chiqib keting!     Sherik bo‘lmang uning gunohlariga,     Duchor bo‘lmang-da balolariga!
5.Ko‘kkacha borib yetdi-ku uning gunohi,     Xudo esladi uning nohaqliklarini.
6.Bobil sizga qanday sazo bergan bo‘lsa,     Siz ham unga shunday sazo bering!     Qilmishiga yarasha unga ikki barobar sazo bering!     O‘zi tayyorlagan ichimlikdan ikki barobar to‘ldirib unga ichiring!
7.U naqadar kekkayib dabdaba surgan bo‘lsa,     Unga shu qadar azob va g‘am-g‘ussa orttiring!     U o‘zicha: “Tul emas, men malikaman,     G‘am-g‘ussa ham ko‘rmayman”, – deb aytdi-ku.
8.Shu bois uning taqdiridagi baloyu ofatlar –     O‘lim, g‘am-g‘ussayu qahatchiliklar     Bir kunning o‘zida qo‘pajak.     U o‘tda yoqilib kul bo‘lajak.     Qudratlidir uni hukm qilguvchi Xudoyi Taolo”.
9.Bobil bilan zino qilib, kayf-safo surgan yer yuzi podshohlari undagi yong‘in tutunini ko‘rib, uning holiga bo‘zlab yig‘laydilar.
10.Bobilning azob-uqubati dahshatidan qo‘rqib, uzoqda turib deydilar:     “Voy, sening holingga voy!     Ey buyuk shahar, mustahkam Bobil!     Bir soatdayoq senga jazo keldi!”
11.Yer yuzi savdogarlari ham uning holiga yig‘lab motam tutadilar. Chunki ularning mollarini endi hech kim sotib olmaydi.
12.Oltin, kumush, javohirot va marvaridlar; atlasu shoyi, arg‘uvonu qirmizi gazlamalar; har turli xushbo‘y yog‘ochlar, fil suyagidan yasalgan har xil buyumlar; eng qimmatbaho yog‘ochdan, misdan, temirdan va marmardan yasalgan turli buyumlar;
13.dolchin, atirlar, xushbo‘y tutatqilar, moylar va smolalar, sharob, zaytun yog‘i, sara un va bug‘doylar; qoramol va qo‘ylar, otlaru aravalar, shuningdek, odamlarning jonini ham, tanini ham sotib oladigan boshqa hech kim bo‘lmaydi.
14.Sen jondan yaxshi ko‘rgan mevalar qo‘lingdan ketdi. Butun davlatu shavkating nom-nishonsiz yo‘q bo‘lib ketdi.
15.Bu mollar bilan savdo-sotiq qilib, boyib ketgan savdogarlar Bobilning azob-uqubat dahshatidan qo‘rqib, uzoqda turganlaricha yig‘lab, zorlab, deydilar:
16.“Ahvolingga voy, voy!     Shoyi, atlas, qirmizi kiyimlar ila yasangan,     Oltin, javohirot, marvaridlar ila bezangan     buyuk shahar!
17.Shunday boyliging bir soatdayoq yo‘q bo‘lib ketdi”.     Har bir darg‘a, kemachi va kema yo‘lovchisi, dengizda savdo-sotiq qiluvchilarning hammasi uzoqda turganlaricha,
18.shahardagi yong‘indan o‘rlayotgan dudga qarab: “Qanday shahar bu buyuk shaharga o‘xshaydi?!” – deb faryod chekardilar.
19.Ular boshlariga kul sochib, faryod chekib, ingrab dod solardilar: “Voy holingga, voy, ey buyuk shahar! Dengizdagi kemalarga ega bo‘lganlarning hammasi sening qimmatbaho mollaringdan boyigan edi. Endilikda u bir soatdayoq xarobaga aylandi!”
20.Shodlaning uning holiga, ey osmon,     Ey aziz-muqaddaslar, havoriylaru nabilar!     Zero Xudo uni hukm qilib, o‘chingizni oldi.
21.Keyin kuchli bir farishta tegirmon toshiga o‘xshash katta toshni ko‘tarib dengizga uloqtirdi-da, shunday dedi:     “Mana shunday shiddat-la qulab tushgusi     Buyuk shahar Bobil!     Endi u aslo qad ko‘tarmas.
22.Changchilar, ashulachilar, naychiyu surnaychilar ovozi endi eshitilmas senda.     Endi san’at ham, san’atkor ham sendan chiqmas.     Tegirmon charxining tovushi ham aslo eshitilmagay senda.
23.Endi chiroq ham senga shu’la sochmas,     Kuyov bilan kelinning ovozi ham kelmagay sendan.     Savdogarlaring yer yuzining katta a’yonlari edi,     Sehrgarliging bilan butun xalqlar aldangan edi”.
24.Payg‘ambarlar, aziz-muqaddaslar va yer yuzida o‘ldirilganlarning hammasining qoni Bobildan topildi.

Revelation XIX
1.Bundan keyin osmonda katta olomonning g‘ala-g‘ovuriga o‘xshash baland ovozlar eshitdim:     “Halleluya!     Xudoyimizga tegishlidir najotkorlik, ulug‘vorlik, kuch va qudrat.
2.Uning hukmi haq va to‘g‘ridir.     Yer yuzini o‘z zinosi bilan buzgan buyuk fohishani U hukm qildi,     O‘z qullarining xunini undan oldi”.
3.Ikkinchi marta dedilar:     “Halleluya!     Bobilning dudi abadulabad burqiragay”.
4.Shu payt yigirma to‘rt nafar oqsoqol va to‘rt jondor o‘zlarini yerga tashlab: “Omin! Halleluya!” – deya taxtda o‘tirgan Xudoga sajda qildilar.
5.Keyin taxtdan bir ovoz keldi:     “Ey Xudoyimizning barcha qullari,     Undan qo‘rquvchi kattayu kichiklar,     Unga hamdu sano aytinglar!”
6.So‘ngra ko‘p xaloyiq, shovullagan suvlar, gumburlagan momaqaldiroqqa o‘xshash sadolar eshitdim. Ular shunday derdi:     “Halleluya!     Har narsaga qodir Xudoyimiz,     Sarvari koinot Shoh o‘rnini oldi.
7.Uning izzat-hurmatini bajo keltiraylik,     Sevinib xursand bo‘laylik!     Qo‘zining nikoh soati yetdi,     Uning kelini o‘zini hozirladi”.
8.Kiyinish uchun kelinga pok, oppoq shoyi berildi. Shoyi – aziz-muqaddaslarning solihligidir.
9.So‘ng farishta menga:– Yoz! – dedi, – Qo‘zining nikoh oqshomiga chaqirilganlar baxtiyordir!     Yana menga:– Bular Xudoning haq so‘zlaridir, – dedi.
10.Men unga sajda qilish uchun oyoqlariga yiqildim. Lekin u menga shunday dedi:     – Zinhor bu ishni qilma! Men sening hamkoringman, shuningdek, Isoning shohidi bo‘lgan hamma birodarlaringning hamkoriman. Xudoga sajda qil! Zero Isoga shohidlik payg‘ambarlik ruhi bilan tengdir.
11.Bundan keyin osmon ochilib, u yerda bir oq ot turganini ko‘rdim. Otliqning ismi Sodiq va Haq edi. U odilona hukm chiqarib, jang qiladi.
12.Uning ko‘zlari olov alangasiday. Boshida ko‘p toji bor, peshanasiga esa O‘zidan boshqa hech kim bilmaydigan bir ism yozilgan.
13.U qonga bo‘yalgan kiyim kiygan, Unga “Xudoning Kalomi” deb nom berilgan edi.
14.Pok, oppoq shoyi kiygan samoviy qo‘shinlar oq otda Uning ketidan borardi.
15.Xalqlarga shikast berish uchun Uning og‘zidan bir keskir shamshir chiqib turardi. Qo‘lida temir tayoq bilan ularni boqadigan O‘shadir. Har narsaga qodir Xudoning qaynoq qahr-g‘azab sharobini tayyorlashga moslangan charxni O‘zi bosadi.
16.Uning kiyimi va belida shunday bir ism yozilgan: “Hokimlarning Hokimi – Shohanshoh”.
17.Shundan so‘ng quyosh ustida turgan bir farishtani ko‘rdim. U baland ovoz chiqarib, osmon o‘rtasidan uchib borayotgan barcha qushlarga shunday xitob qildi: “Xudoning buyuk bazmiga kelinglar!
18.Shohlar, sarkardalar, kuchlilar murdasini, otu otliqlar murdasini, hamma erkinu tutqinlar, kattayu kichiklar murdasini xomtalash qilish uchun to‘planinglar!”
19.Shundan keyin men hayvonni, yer yuzi shohlarini, ularning qo‘shinlarini ko‘rdim; ular ot mingan Chavandoz bilan Uning qo‘shinlariga qarshi jang qilish uchun bir yerga to‘plangan edilar.
20.Hayvon va uning oldida g‘aroyibotlar qilgan soxta payg‘ambar asir tushdilar. Hayvonning tamg‘asini qabul qilib, uning tasviriga sajda qilganlarni o‘z g‘aroyibotlari bilan aldagan soxta payg‘ambar ana shu edi. Har ikkovi ham oltingugurt bilan yonayotgan otash ko‘liga tiriklayin tashlandi.
21.Boshqalar esa ot mingan Chavandozning og‘zidan chiqqan shamshir bilan o‘ldirildi. Hamma qushlar ularning go‘shtini yeb to‘ydi.

Revelation XX
1.Qo‘lida tubsizlik qa’rining kaliti va katta zanjir bilan osmondan tushayotgan farishtani ko‘rdim.
2.Farishta ajdahoni, ya’ni iblis va shayton deb atalgan almisoq ilonini tutib, uni ming yil muddatga kishanlab qo‘ydi.
3.Ming yil tamom bo‘lgunga qadar yana xalqlarni aldamasin deb, uni tubsizlik qa’riga tashlab qamab qo‘ydi va uning ustiga muhr bosdi. Ming yil o‘tgandan keyin qisqa bir muddatga uni ozod qilish kerak.
4.Men taxtlarni va taxtda o‘tirganlarni ko‘rdim. Ularga hukm etish huquqi berilgan edi. Isoning shahodati va Xudoning kalomi tufayli boshi olinganlarning jonini ham ko‘rdim. Bular hayvonga va uning tasviriga sajda qilmagan, peshanalari va qo‘llariga uning tamg‘asini qabul qilmaganlar edi. Ular tirilib, Masih bilan ming yil hukm surdilar.
5.Qolgan o‘liklar ming yil tamom bo‘lgunga qadar tirilmadi. Bu – birinchi qiyomatdir.
6.Birinchi qiyomatda ishtirok etadiganlar baxtiyor va muqaddasdir. Ikkinchi o‘lim ularga hokim emas. Ular Xudoning va Masihning ruhoniylari bo‘lib, U bilan ming yil hukm suradilar.
7.Ming yil tugagach, shayton o‘z zindonidan ozod etiladi.
8.Yerning to‘rt burchagidagi xalqlarni, Ya’juj-Ma’jujni aldab vasvasa qilish va jangga to‘plash uchun zindondan chiqadi. Ularning soni dengiz qumiday son-sanoqsizdir.
9.Ular yer yuzi tekisligiga chiqib, muqaddaslar manzili va aziz shaharni qurshab oldilar. Shu payt Xudo osmondan o‘t yog‘dirib, ularni qirib tashladi.
10.Ularni aldagan iblis esa hayvon va soxta payg‘ambar bo‘lgan olovli va oltingugurtli ko‘lga tashlandi. U yerda ular kechayu kunduz, ilalabad azob chekadilar.
11.Keyin buyuk bir oq taxt va taxtda o‘tirgan Siymoni ko‘rdim. Uning huzuridan yeru osmon qochar edi, lekin ularga joy topilmadi.
12.Men Xudo taxti oldida turgan katta-kichik o‘liklarni ko‘rdim. Kitoblar ochildi. Hayot kitobi degan boshqa bir kitob ham ochildi. O‘liklarning har biri, kitoblarda yozilgani bo‘yicha, qilmishlariga yarasha hukm etildi.
13.Dengiz o‘zidagi o‘liklarni berdi, o‘lim ham, tamug‘ ham o‘zlaridagi o‘liklarni berdi, har bir kishi qilmishlariga yarasha hukm etildi.
14.O‘lim va tamug‘ olov ko‘liga tashlandi. Mana bu olov ko‘li – ikkinchi o‘limdir.
15.Ismlari hayot kitobida yozilmaganlarning hammasi olov ko‘liga tashlandi.

Revelation XXI
1.Shundan keyin men yangi bir osmon va yangi bir yerni ko‘rdim. Avvalgi yeru osmon g‘oyib bo‘lgan edi, dengiz ham endi yo‘q edi.
2.Men, Yuhanno, tabarruk shahar – Quddusni ko‘rdim; u kuyovi oldiga bezanib chiqayotgan kelin kabi osmondan, Xudo huzuridan tushayotgan edi.
3.Men Arshi A’lodan kelgan baland bir ovozni eshitdim, u shunday dedi:     “Mana, Xudoning makoni insonlar aro!     Xudoning O‘zi odamlar ichra yashar.     Ular Xudoning xalqi bo‘lgay,     Xudoning O‘zi ular ichra maskan qilgay.
4.Xudo ularning ko‘zidagi har bir yoshni artib olur.     Endi o‘lim sira bo‘lmas.     Huzun ham, faryod ham, og‘riq ham bo‘lmas.     Zero avvalgilar o‘tib ketdi”.
5.Taxtda o‘tirgan Siymo: “Mana, Men hammasini yangi qilib yaratyapman!” – dedi. Keyin menga: “Bularni yozib qo‘y, bu so‘zlar ishonchli va haqqoniydir!” – dedi.
6.So‘ng menga qarab, dedi: “Amalga oshdi! Ibtido va Intiho, Bosh va So‘ng O‘zimman. Men chanqaganga obi hayot bulog‘idan tekin bahra beraman.
7.G‘olib kelganga bular nasib qiladi. Men uning Xudosi bo‘laman, u Mening o‘g‘lim bo‘ladi.
8.Ammo qo‘rqoq, imonsiz, nopok, qotil, zinokor, jodugar, butparast va hamma yolg‘onchilarning qismati olov va oltingugurt bilan yonayotgan ko‘ldadir. Bu ikkinchi o‘limdir”.
9.Shu payt oxirgi yetti baloga to‘ldirilgan yettita kosani ushlagan yetti farishtadan biri oldimga keldi va men bilan gaplashib: “Bu yoqqa kel, Qo‘ziga kelin bo‘ladigan ayolni senga ko‘rsataman”, – dedi.
10.Farishta meni Ilohiy Ruhning ta’sirida baland, yuksak bir toqqa olib chiqdi-da, menga ko‘kdan, Xudo huzuridan tushayotgan tabarruk shahar – Quddusni ko‘rsatdi.
11.Shahar Xudoning ulug‘vor jamoli bilan balqir, uning sayqali qimmatbaho tosh, billur olmosga o‘xshar edi.
12.Uning devori qalin va baland edi; o‘n ikki darvozasi bo‘lib, darvozalari ustida o‘n ikkita farishta o‘ltirar edi. Darvozalarda ismlar – Bani Isroilning o‘n ikki qabilasi nomlari yozilgan edi.
13.Sharqdan uch, shimoldan uch, janubdan uch va g‘arbdan uch darvoza bor edi.
14.Shahar devorlarining o‘n ikki poydevori bo‘lib, ularda Qo‘zining o‘n ikki havoriysi nomlari yozib qo‘yilgan edi.
15.Men bilan gaplashgan farishtaning qo‘lida shaharni, uning darvozalariyu devorini o‘lchash uchun oltindan bir o‘lchagichi bor edi.
16.Shahar to‘rtburchak shaklda joylashgan, uning bo‘yi eni bilan teng edi. Farishta shaharni o‘lchagich bilan o‘lchadi, u o‘n ikki ming o‘q otimi ekan. Uning eni, bo‘yi va balandligi bir-biriga teng edi.
17.Farishta shaharning devorlarini ham o‘lchadi; u insonlar o‘lchovida ham, farishtalar o‘lchovida ham yuz qirq to‘rt tirsak chiqdi.
18.Devorlar olmosdan, shahar esa shishaday tiniq, sof oltindan qurilgan edi.
19.Shahar devorlarining poydevorlari turli qimmatbaho toshlar bilan bezatilgan edi: birinchi poydevor olmosdan, ikkinchisi ko‘k yoqutdan, uchinchisi aqiqdan, to‘rtinchisi zumraddan edi.
20.Beshinchisi firuza, oltinchisi la’l, yettinchisi sariq yoqut, sakkizinchisi ko‘k zumrad, to‘qqizinchisi zabarjad, o‘ninchisi yashil aqiq, o‘n birinchisi lojuvard, o‘n ikkinchisi binafsharang yoqutdan edi.
21.O‘n ikki darvoza – o‘n ikki marvariddan iborat edi, ya’ni har bir darvoza bitta marvariddan yasalgan edi. Shaharning ko‘chasi esa bamisoli shaffof shishadek, sof oltindan edi.
22.Bu shaharda ma’bad ko‘rmadim. Chunki har narsaga qodir Xudoyi Taolo va Qo‘zining O‘zi shaharning ma’badidir.
23.Shaharni yoritish uchun quyoshga yoki oyga ehtiyoj ham yo‘q. Chunki Xudoning ulug‘vor jamoli uni yoritadi, Qo‘zining O‘zi uning yoritqichi bo‘ladi.
24.[Qutulgan] xalqlar shaharning nurida yurishadi. Yer yuzi podshohlari unga o‘z shon-shuhratlarini keltiradilar.
25.Shahar darvozalari kun bo‘yi ochiq turadi, sira yopilmaydi, chunki u yerda tun bo‘lmaydi.
26.Xalqlarning barcha davlatu savlati unga kiritiladi.
27.Lekin hech qanday murdor narsa, hech bir razil yoki yolg‘onchi kishi unga kirmaydi; faqat Qo‘zining hayot kitobida yozilganlar kiradi.

Revelation XXII
1.Farishta menga Xudoning va Qo‘zining taxtidan chiqib, shahar ko‘chasi bo‘ylab oqayotgan billurday tiniq obi hayot daryosini ko‘rsatdi.
2.Daryoning u yog‘ida ham, bu yog‘ida ham har oyda bir, ya’ni yilda o‘n ikki marta hosil beradigan hayot daraxti bor edi. Bu daraxtning barglari xalqlarga shifo baxsh etadi.
3.Boshqa hech qanday la’nat qolmaydi. Shaharda Xudoning va Qo‘zining taxti bo‘ladi, Uning qullari Unga xizmat qiladi.
4.Ular Uning yuzini ko‘rib turadi, Uning ismi ularning peshanasiga yozilgan bo‘ladi.
5.U yerda boshqa tun bo‘lmaydi; chiroqqa ham, quyosh yog‘dusiga ham ehtiyoj bo‘lmaydi. Chunki Xudoyi Taolodan ularga nur yog‘ilib turadi, ular esa to abad hukmronlik qiladilar.
6.Farishta menga shunday dedi:– Bu so‘zlar ishonchli va haqqoniydir. Aziz payg‘ambarlarni ruhlantirgan Xudoyi Taolo yaqin orada yuz berishi muqarrar bo‘lgan voqealarni o‘z qullariga bildirish uchun farishtasini yubordi.
7.“Mana, Men tezda kelaman!     Bu kitobning bashoratli kalomlariga     Rioya qilganlar baxtiyordir!”
8.Men, Yuhanno, bularni ko‘rdim va eshitdim. Bularni ko‘rib eshitganimda, menga ko‘rsatgan farishtaning oyoqlariga yiqilib sajda qilmoqchi bo‘ldim.
9.Ammo u menga:     – Zinhor bu ishni qilma! Men sening hamda birodarlaring – payg‘ambarlarning hamkoriman, shuningdek, bu kitobning so‘zlariga rioya qiluvchilarning hamkoriman. Xudoga sajda qil! – dedi.
10.Keyin menga yana shunday dedi:     – Bu kitobning bashoratli kalomlarini muhrlab sir saqlama, chunki vaqt yaqindir.
11.Fosiq, mayli, yomonlik qilaversin; nopok, mayli, ifloslik qilaversin. Solih esa to‘g‘ri ish qilaversin va muqaddas kishi o‘zini muqaddas saqlasin.
12.“Mana, Men tez kelaman, qarimtam O‘zim bilan.     Har kimga qilmishiga yarasha sazo bergumdir.
13.Men Ibtido va Intiho, Avvaliyu Oxiri,     Bosh va So‘ngdirman”.
14.Qanday baxtlidir kiyimlarini yuvganlar, hayot daraxti mevasidan yeb, shahar darvozalaridan kirish huquqiga ega bo‘lganlar!
15.Tashqarida esa itlar, jodugarlar, zinokorlar, qotillar, butparastlar, yolg‘on-makrga ruju qo‘yganlarning hammasi bo‘ladi.
16.“Men – Iso O‘z farishtamni oldingizga yubordim,     Toki u bu to‘g‘rida jamoatlarimga shahodat bersin.     Men Dovud avlodidan kelib chiqqan Zot,     Yorug‘ tong yulduzidirman”.
17.Ruh ham, Kelin ham: “Kel!” – deb chorlayapti. Eshitgan kishi ham: “Kel!” – desin. Chanqagan kelsin, xohlagan hayot suvidan tekin bahra olsin.
18.Bu kitobning bashoratli kalomlarini eshituvchi har bir kishiga shahodatim shu: kimda-kim bularga biror narsa qo‘shsa, Xudo bu kitobda yozilgan balolarni unga taqdir qiladi.
19.Kimda-kim bu kitobda bashorat qilib aytilgan so‘zlardan biror narsani olib tashlasa, Xudo uni bu kitobda yozilgan hayot daraxtidan va muqaddas shahardan mahrum qiladi.
20.Bu gaplarning Shohidi: “Ha, Men tez kelaman!” – deyapti.     Omin! Kel, yo Rabbimiz Iso!
21.Rabbimiz Iso Masihning inoyati barchangizga yor bo‘lsin. Omin.

1	Кӧні Ваня? 
2	Маша да Ваня садйын. Поводдяыс талун бур, зэв шоныд. Но тӧрыт вӧлі зэв кӧдзыд! Сэки найӧ эз вермыны ворсны уличаын. Маша да Ваня радейтӧны ворсны, найӧ пыр ворсӧны садйын ӧтлаын, ыджыд керкалы паныд. 
3	Ваня ― квайт арӧса ичӧт зонка. Нывкаыс ― сылӧн чой, сылы вит арӧс. Ванялӧн эм ичӧтик понпи, сійӧ тшӧтш ӧні садйын. Понпилы зэв кажитчӧ ворсны челядькӧд. Сійӧ ӧні зэв шуда.
4	А эм-ӧ Машалӧн понпи? Абу, Машалӧн понпиыс абу, сылӧн эм кань. Но каньыс гортын, сійӧ узьӧ.
5	 Мамныс гортын канькӧд, сійӧ видзӧдӧ ӧшиньӧ да аддзӧ ворсысь Ваняӧс да Машаӧс. Ваня ӧдйӧ котӧртӧ ыджыд пу дорӧ, сійӧ дзебсьӧ Машаысь. А Ті тӧданныд, мыйла? Маша пукалӧ да тупкӧ синсӧ кинас. Сійӧ нинӧм оз аддзы, сійо лыддьӧ. Мыйла тайӧс сійӧ вӧчӧ? И мый вӧчӧ Ваня пу дорын?
6	Тайӧ ворсӧм. Лыддьӧм помалӧм бӧрын Маша видзӧдӧ гӧгӧр. Сійӧ корсьӧ Ваняӧс: кытчӧ сійӧ муніс? Ті сійӧс аддзылінныд?
7	Маша оз тӧд, кӧні Ваня. Сійӧ юасьӧ понпилысь: «Тэ аддзылін Ваняӧс?» Но понпи, дерт, оз куж сёрнитны! И Машалы аслас юалӧм вылӧ вочавидзӧмыс эз ло. Йӧзлы ньӧтчыдысь оз вичмы вочавидзӧм понъяскӧд сёрнитігӧн!
8	Маша видзӧдӧ мамыс вылӧ ӧшинь пыр, мамыс нюмъялӧ. Маша чайтӧ, мый сійӧ аддзыліс, кытчӧ муніс Ваня: «Висьтав меным, кӧні сійӧ!» - шуӧ сійӧ мамлы. «Ог, Маша, ме ог вермы висьтавны тэныд!» - вочавидзӧ сійӧ. Кӧть эськӧ сійӧ тӧдӧ, кӧні Ваня, но оз кӧсйы висьтавны.
9	Маша ньӧжйӧник мунӧ садті. Сійӧ пыр на кӧсйӧ аддзыны Ваняӧс. Сійӧ видзӧдӧ пызан улысь да улӧсъяс улысь, но Ваня некӧн абу. Сійӧ видзӧдӧ гӧгӧр, но оз вермы аддзыны сійӧс.
10	Сэсся сійӧ кылӧ шы, мый кылӧ ыджыд важ пу сайсянь. Гашкӧ, тайӧ Ваня? Шыыс кылӧ выльысь! Сійӧ сюся кывзӧ. Тайӧ абу лэбач и абу пемӧс. Сійӧ тайӧс бура нин кылӧ. Сідзкӧ, тайӧ Ваня!
11	Сэсся сійӧ аддзӧ ичӧт ки, а матӧджык воӧм бӧрын аддзӧ и юрсӧ! Сійӧ сералӧ и шуӧ: «Ме тэнӧ аддзи!» Кыкнанныс шудаӧсь и мунӧны гортӧ, кад нин мыйкӧ сёйыштны да юыштны ва.
